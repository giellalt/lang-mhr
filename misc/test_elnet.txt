ИКЫМШЕ КНИГА
ИКЫМШЕ ЙЫЖЫҤ
Кеҥежым кайшым лышташ йымач, 
Телым кайшым лум ӱмбач.
(Марий муро)
1
Изи тайыл почеш мунчалтен волышыжла, Сакар ече вуйжо дене нолго воштырым шуралтыш. Нолго воштыр кож укшым перыш, кож укш гыч Сакарын вуйышкыжо мамык гай пушкыдо лум кырпак камвозо. Йӱштӧ лум, сога кӧргыш пурен, Сакарын могыржым чыгылтыш, шӱргышкыжӧ шыжалтын шулыш, шинчавӱд гай яндар вӱд лийын, эр лупсла шӱргӧ мучко чыпчалте. Сакар вуйжым нӧлтале, шӱргыжым шокшыж дене ниялтыш, кож вуйышко ончале, тунамак кож укш лоҥга гыч, тыгыде кӱрен лышташ гай койын, пӱгыльмӧ шӱм йогымым ужо. Сакар изи ваштарым руалтен кучыш, ваштар йыр савырнен, ечыжым тайыллан тореш ыштен шогале. Пычалжым кок кидше денат пеҥгыдын кучыш. Сакарын име гай пӱсӧ шинчаже кож укш лоҥгашке керылте, пӱгыльмӧ шӱм йогымо корно дене кож мучко шерын кӱзаш тӱҥале. Пел кож деч кӱшнырак, укш вожынышто, ошемалтше кужу почшо дене леведалтын, шем пылыш мучашыжым шогалтен, кок ончыл йолжо дене пӱгыльмым ишен кучен, ур шинча, пӱгыльмӧ ношмым сӱвызен кочкеш. Сакар ече гычше лумышко волыш, кок йол тошкалтыш чоло ӧрдыжкӧ кайыш, ладра нулго йымалан шогале, вара эркын пычалжым виктыш. Чодра тымыкым сургалтарен, пычал пудешт кайыш. Ур, лаштыра почшым шаралтен, ӱлкӧ камвозо. Тунамак вес кож гычын лумышко шемалге-кӱрен тӱсан, выльгыжше пунан, кужу кутышан янлык тӧрштыш: тудат урым ваҥен толын улмаш. Теҥгече вочшо лум, пушкыдо гынат, келге огыл. Луй, юшт-юшт тӧрштен, вес кожыш кӱзен кайыш, лумым йоктарен, кож гыч кожыш юргаш тӱҥале. Сакар ечыж дек содор гына толын, вӱчышкӧ йолжым чыкалтыш да, урым солалтен, луй почеш чымалте.
Лум яклака, ече куштылгын мунчалта. Сакар кайшыжлак, лачыжым почын, урым пыштыш, кайшыжлак пычалжым шӱшкаш тӱҥале. Сакарын шӱм пыртка: «Эх, кузе тиде луйым солалтен налаш, вара Чужган кугызалан тӱлышаш парым ок лий ыле!..» Луй, Сакарлан ӱчым ыштымыла, нигушкат ок шич, эре ончык кая. Пӱнчер тӱрышкат шуо, тореш межамат эртыш. Сакар ноенат пытен, а луй эре ончык веле кая. «Ала тиде луй огыл, ала тиде мыйым таргылтыш ондален наҥгая?» — Сакар шоналтыш, кӧргыж дене юмыжым удыл нале. Луй тугак, кож вуйла гыч лумым йоктарен, Сакарым оҥарен кая. «Чу, тыге огыл, — шоналтыш Сакар, — изишлан поктымым чарнышаш, луйым ондалшаш... Садыгак тудо мый дечем ок утло...»
Сакар шогале, лаче гычше урым лукто, вара ятыр ончен шогыш. Ур — пеш мотор шушо, коваштыжат изи ок лий, Чужган кугыза иктаж ныллекокырым  пуа дыр, а пазарыш наҥгаяш гын, витльыкокырымат  налаш лиеш. Урым ончымыжо Сакарын чонжым ыш луштаре, утларак веле алгаштарыш: луй коваште, шагал гын, лу теҥгем шога! Сакар пычалжым чотрак кормыжтале, луй йоктарыме лум пале дене ечыжым. мунчалтарыкташ тӱҥале.
Луй Пареҥге шӱргӧ лопыш шуо. Кайшыжлак нер ӱпшыжӧ шиже: тораштак огыл ала-мо пеш тамлын ӱпшалтеш. Луй тыманме жаплан кож вуеш шинче, пылышыжым шогалтыш. Йырым-ваш нимогай йӱк-йӱанат ок шокто. Тушман шеҥгелан кодын. Луй тарваныш да тамлын ӱпшалтме верыш кайыш. Изиш каймеке, руэм тӱрышкӧ лекте. Руэм вес тӱрыштӧ кугу шопке шога. Шопке воктен кадыр писте эҥертен. Тамле ӱпш шопке гыч лектеш. Луй кож гыч пистышке, писте гыч нулгышко тӧршталтыш, тушечын — лумышко. Лум ӱмбач вигак шопке дек кайыш. Шопкеште иктаж пырнят пеле кӱкшытыштӧ шиште чӱҥгымӧ рож уло. Луй, шопкешке кӱзен, саде рожышко пурен кайыш. Шукак ыш лий, Сакар толын шуо. Шопке йыр пӧрдын савырныш. «Тыште», — мане. Адак шопке йыр савырныш. Вож гыч тӱҥалын, парчаш шумешке пӱсӧ шинчаж дене ончен нале. «Ик. рож веле», — мане. Кыдал гычше изи товаржым налын, шопкем перыш, уке, луй ыш лек. Адак перыш, луй садак ыш лек. «Мо вустык улмаш?.. Тыге огыл гын, мый вес семынат моштем...» Сакар изи шопкем руале, важык кутыш тоям ыштыш, кыдалысе потажым руден, ик вуйжым кужун коден, ӱштале, пота мучашешыже тоям кылдыш, вара кадыр пистыш кӱзыш. Кадыр писте дене шопкесе рож дек лишеме, шопке тояжым товарже дене рожыш перен шындыш, вара, шеч кутышым коден, руал нале. «Ынде от утло», — мане. Писте тӱҥыш волыш, лачыже гыч кинде шултышым лукто, ечыжым чийыш, вара, кочкын-кочкын, тореш межа могырышкыла ошкыльо... «Тиде луйым, илышынек кучем гын, земский начальник дек наҥгаем. Тудо тыгайлан пеш куана, маныт», — тыге шонен, Сакар тореш межаш лектын шогале.
Лачак тиде жапыште Пӱнчӧ корно могырым Куван Семон, ола вӱльыжым кычкен, терешыже изи эргыжым шынден, кудал толеш.
—	Семон изай, шого!
—	Тпру-у! — Семон имньыжым шогалтыш. — Тый, Сакар, мом коштат?
—	Тый, Семон изай, куш кает?
—	Кордонышко , пу лукташ.
—	Пилат уло?
—	Уло.
—	Семон изай, мый тылат теҥгем пуэм ыле, ик шопкем йӧрыктен, пӱчкеден, ик тер шопке сорымым намиен пуэт ыле гын... Мыланем пеш кӱлеш... Ужмо шопкем клепкылан  пеш келшышыла чучеш... Шкат шинчет, мыйын имнем уке, садыгак тарлыде огеш лий.
—	Кастене намиен пуаш лиеш. Кас марте тыят иктаж йыр коштын савырнет. Иктаж урым лӱет.
—	Уке, Семон изай, кастене огыл, мыланем кызытак кӱлеш. Пе-эшак кӱлеш... Кордонышко тый эрлат толат, мый эрла пазарыш кайнем.
—	Кузе вара ыштена?.. Кордоныш пу лукташ срокшо шуко ок код, маныт. Мом ыштена, Оньой?.. Тый, Сакар, оксажым пуэт веле мо?
—	Оксам эрлак пуэм.
—	Шопкетше кушто?
—	Айда почешем.
Куван Семон имньыжым савырыш да, лумым келын, Сакар почеш кайыш.
—	Только тый, Сакар, чодра орол монь вашлиеш гын, шке шотым ыштет, мый улазе веле лиям.
—	Шке шотештарем, Семон изай, тый улазе веле лият.
Ик чырык шагат гычын шопке деке миен шуыт.
—	Семон изай, уна тиде шопкем руэн наҥгайынем.
—	Воракан огыл?
—	Уке, вораканла ок чуч.
—	Ну, Сакар, кучо! — Семон, пилам кучен, вес вурдыжым Сакарлан шуя.
Чыж-чож, чыж-чож йыгаш тӱҥальыч. Шукат ыш лий, шопке лый-й койын тайналте, рӱп веле шоктыш, воленат возо. Шиште рож тура шелын кайыш. Шелше гыч луй юшт веле койо, лектынат возо, кож вуйышко кӱзенат кайыш. Сакар пычалым руалтыш, луй почеш чымалте. Куван Семон дене эргыже ӧрын кодыч.
Куван Семонын шинча тӱлыжгырак, луй лектын кудалмым ужын огыл. Изи эргыже гына ала-могай кужу кутышан пырыс гае янлыкын пушеҥгыш кӱзен каймыжым ужын.
—	Тиде Сакар мом тӧча? Шопкем йӧрыктыктыш да шкеже куржо велы-с. Мемнам тыш мыскылен конден кодыш, ужат...
—	Ачий, Сакар изай ала-могай пырыс гай янлык почеш куржо.
—	Мо вара, тыште луй улмаш мо?
—	Ончо, ончо, ачий, тыште мӱкш лектыт. Ончо, ончо, кузе кудалыштыт!
Кернакак, шелше гыч мӱкш-влак лектыт. Лектыт да йӱштеш ӱҥгыргат, колат. Семон пилам нале:
—	Оньой, айда пӱчкына.
Куван Семон эргыж дене коктын шелше кок могыр гычын шопкем пила дене пӱчкыч, вара товар дене шельыч. Шопке кӧргашан улмаш. Кӧргаш тич — мӱкш караш. Мӱйжӧ кылмен нугыдемын гынат, нулго кишла чылгыж лектеш.
—	Мом ыштена, Оньой? Кузе наҥгаена? Ӱмбач тувыретым кудашат гын веле?
Куван Семон, мӱкшым ӱштын-ӱштын, карашым товарже дене тӧргалтен, эргыжын тувырышкыжо опта. Пытартыш карашым пыштымыж годым ала-кӧ кӱжгӧ йӱкын кычкырал колтыш:
—	Те тыште мом ыштылыда, а?!
Куван Семон ончал колтыш: шопке пӱчкыш воктене чодра орол Токтар шога. Семон теве-теве волен шинчеш. Токтар эше чотрак кычкыра:
—	А, те тыште мӱкшым грабитлаш! Тыге ышташ тыланда кӧ шӱден? Кӧн деч йодын улыда? А?
—	Капитон Иваныч, мемнам тышке Сакар кондыш.
—	Могай Сакар адак? Кушто Сакарже?
—	Тудо ала-могай янлык почеш куржо.
—	Кушко куржо?
—	Ече дене кайыш.
—	Кушко кайыш?
—	Уна тушкыла! — Семон кидше дене чодра лоҥгаш ончыктыш.
—	А тыйже молан тиде шопкем руэнат?
—	Мый огыл, Сакар руыктен.
—	Адак Сакар! Могай Сакар?..
—	Мемнан ял... Епрем Сакар...
—	Айда, имнетым савыре, казенный домышко каена!
—	Молан казенный домышко?
—	Кузе молан? Протокол возаш!
—	Капитон Иваныч, мый винамат омыл, Сакар кондыш.

Умбалне шӱл-лт пычал дене лӱймӧ йӱк шоктыш.
—	Уна, Сакарак лӱйыш докан. Капитон Иваныч, колто, протоколым ит возо.
—	Ну, йӧра, протоколым ом возо, только тиде мӱйым мый декем наҥгае, ватемлан пу.
—	Ой тау, пеш тау, Капитон Иваныч! Чечас намиен толам.
—	Сакарет тышкыла кайыш, манат?
—	Уна, ече кышаже...
—	Почешыже каен ончышаш, тудо, каварен кертдыме, тушто мом лӱйылтеш? Билетшат уке дыр?
Токтар ечыжым чийыш. Сакарын кышаже дене кайыш. Куван Семон имньыжым савырыш да Токтар илыме казна пӧртышкӧ каяш тарваныш.
2
Сакар луй почеш койын кодде куржеш. Луй ик кужу кожеш тыпланыш. Укш лоҥгаш шылын шинче. Сакар кож йымак толын шуо, онча: умбаке лум йогымо пале уке. Луй тиде кожыштак... Сакар кож йыр пӧрдын савырныш, луй ок кой. Сакар вес кож йымаке каен шинче, луй шылме кож гыч шинчажым ок нал...
Кож деч тораштак огыл кошкаш тӧчышӧ нулго шога. Тиде нулгышто шиште куржталыштеш: вурс гай пеҥгыде нерже дене шопо нулгым чӱҥга, умдо гай йылмыж дене нор шукшым шуралтен луктеш, вара тамлен кочкеш.
Шиштым ужын, шужышо луйын чонжо ыш чыте: луй верже гыч тарваныш. Пырысла шыман кож укш мучко шиште деке нушкаш тӱҥале. Сакарын пӱсӧ шинчаже выльгыжше кӱрен пуным ужо. Пычалжым виктыш. Луйын, шиште дек тӧршташ ямдылалтын, йолжым йоҥежтарымыже годым пычал мӱгыралте. Луй кӱшкӧ тӧршталтыш, но пӱсӧ кӱчшӧ дене шиште тупыш ыш керылт, а уло капше дене лумышко кӱла волен возо. Уло вийжым поген, луй адак ик гана кӱшкӧ тӧрштыш, только нигушкат кыртмен ыш керт, лумышкак мӧҥгеш камвозо. Тиде жапыште Сакар, миен шуын, тудым тошкале. Луйын капше пытартыш гана туртын шуйналте да тарваныдыме лийын возо.
Сакар луйым кидышкыже нале, шокшо капым кучен, ятыр ончен шогыш, вара лачышкыже пыштыш. Вара кож пелен эҥертыш: пуйто уло вийже луйым поктымо дене пытен, пуйто тудлан ынде тӱняште моло нимат ок кӱл... луй!.. Сакарын кидыште шергакан луй!.. Вет тиде пеш кугу поянлык!..
Кенета Сакарын ушышкыжо Куван Семон пурен кайыш: «Семон изаем мом ыштылеш? Мый тудым ондален кодымыла кодышым».
Сакар ечыжым чийыш, толмо кышаж дене мӧҥгеш кайыш...
* * *
Токтар ятыр марте Сакарын кышаже почеш нушко. Шӱргыжым воштыр кыра, уала гыч вуйышкыжо лум йога. Арка гыч мунчалтен волышыжла лумыш пурен кайыш. Кӧргыж дене пычалзе Сакарым шудал нале:
—	Тыгай шыгыр гыч янлык ден ир еҥ веле коштын моштат. Поро еҥ нигунамат тыгай шыгырышке ок пуро.
Ик аркашке пеле наре кӱзен шуымыж годым воктенже выж-ж веле койо, ала-кӧ, кораҥалын, волен кайыш. Токтар савырнышат, «стой!» манын кычкырале. Пычалзе савырнен ончале.
—	Стой! — Токтар адак кычкырале, мӧҥгеш савырнен, лопыш волаш тӱҥале.
Сакар ыҥылыш: тиде чодра орол! Сакарын лачыштыже пычал билет уло. Только тиде билет ур ден мызым веле лӱяш шӱда. Тиде билет дене луйым лӱяш огеш лий: луй — шергакан янлык. Луйым лӱйымеке, чодра орол дене вашлияш ок йӧрӧ. Вашлиймеке, вашкерак утлет гын, сай деч моло нимат ок лий. Сакар, тыге шоналтен, ечыжым писештарыш, корем вес вел арка ӱмбак кӱзен шогале, вара иже шеҥгекыже ончале. Чодра орол, камвоч-камвоч, лопышко вола. «Э-э, тиде мӧчыресет ече дене коштын ок мошты-с», — мане Сакар, тунамак вуйышкыжо игылчык шонымаш пурыш: «Чу, тиде мӧчыресым изиш пӱжалтарем».
—	Стой! Шого, уке гын лӱем! — кычкыра Токтар.
Сакар тугакат шога, каяш ок шоно, лачак ечыжым веле Токтар ваштареш савырен.
Токтар аркашке пеҥыж кӱза. Сонарзе дек миен шуашыже иктаж лу важык кодмо годым Сакар адак выж-ж веле койо, лопышко воленат кайыш, лоп гыч вес аркашке кӱзенат шогале.
—	Ах, тый, керемет иге, шого! — кычкыра Токтар, ечыжым савырен, мӧҥгеш вола. Пел аркашкырак мунчалтен волышат, лумыш пурен кайыш.
—	Эй, Токтар-туткар, лумышто мом кычалат? Мом йомдарышыч? — игылтеш Сакар. — Тол вашкерак! Пырля каена!
—	Шого, мошеньык! Садыгак мый дечем от утло!
—	Тый гает писе деч кузе утлет? Мый утлашат ом шоно. Тол вашкерак!
Чодра орол адак аркашке камвоч-камвоч кӱза. Сакар шыргыж ончен шога. Токтарын кӱзен шумыж годым Сакар адак лопыш волен кайыш, вес серышке кӱзен шогале.
—	Лешак! — чытен кертде, Токтар кычкырале. — Садыгак от утло. Мый тыйым палем, палем, протоколым садак возем...
Токтар тамакам пижыктыш... Канаш шинче.
Сакар шоналтыш: «Садем ярныш. Ынде мӧҥгыш кайшаш».
3
Сакар Мӱшыл корныш лекте. Корнышто изи капан, кужу пунан имне вуйжым сакен шога. Имньын улымжо  йӧршеш кӧргыш пурен. Йолжо дыр-дыр-дыр чытыра. Терыште иктаж шым сорым пу уло. Сорымжо — кугу огыл, изи огыл — икмарда улыт. Тер воктен ӱдыр тыш-туш тошкыштеш: имньым покта, сапым шупшкеда, терым шӱкеда, но уке, имне ок тарване.
—	Ой, юмыжат, ынде мом ыштем? — ӱдыр шортын колтыш. — Но, алаша!.. Неле огыл-ыс... Но-о!..
Имне ик йолжым тарватыш, вес йолжым тарватыш, тер вер гычше ыш тарване. Ӱдыр утларак ойгеште, имне вуйышко мийыш:
—	Алаша, мо лийыч?.. Молан от кае?
Сакар ӱдыр деке лишеме, пычалжым пушеҥге воктен шогалтыш, имньым ниялткален ончыш, вара мане:
—	Имнет чыҥ лийын, изиш кандараш кӱлеш. Молан тунар чот поктенат?
—	Чот поктен омыл... Эр деч вара пукшалтын огыл. Ачий, пу шуко кодын огыл, ик шым сорым веле кодын, мий, налын тол, мане да, мый тольым. Пукшашыже шӱльӧ монь уке да, эртак шудо дене веле шога. Шудыжат пеш сай огыл, вурганрак...
Сакар лаче гычше кинде курикам лукто, каткален, имньылан пукшыш.
—	Пужым кушко наҥгает?
—	Смола заводышко.
—	Заводдаже кушто?
—	Кужу куп дене.
Сакар але марте эртак имне воктене коляныш, ӱдырым ыш шеклане. «Ме, ачий дене коктын, заводышто смолам шолтена» манмым колын, ӱдырым шкенжым тӱткын ончале. Ӱдыр самырык, шарашинчан, заводышто илен, чурийже изиш шемемме семын лийын гынат, путырак чонеш пижше. Капше яштката, ару. Сакар ош тӱняште коло ий илен гынат, пайрем годым южгунам, ӱдыр-влак коклаште иктаж шалавуйым кучен, пижергым, кидшолым монь наледен гынат, тыгай ӱдырым ужмыжла ок чуч. Кап-кылже веле огыл, йӱкшат пеш сылне, эре колыштмет веле шуэш.
—	Ешыштыда ачат деч моло пӧръеҥ уке мо? Кӱнчыла шӱдырышаш годым молан смола заводышто илет?
—	Изи шольым уло да, тудо але заводышто ачийлан полышкален ок керт. Адак тудо тунемаш коштеш.
—	Тыйжат але кугуак отыл. Тыланетше заводышто неле огыл мо?
—	Покролан латкандаш ийым теменам, манеш авий. Завод паша куштылгак огыл да, неле манын, мом ыштет, нужна еҥлан васартылаш ок логал. Адак завод ышташ Лопнур поян Чужган Осып ончылгоч оксам пуэн.
—	Тый, шӱжарем, кусо улат?
—	Ме Аркамбал улына.
—	Тыш шумеш завод ышташ коштыда?
—	Оксам пуымыж годым Чужган кугыза заводшым Кужу куп деран ышташ шӱден, билетшымат тудак налын пуэн.
—	Заводшым мыняр пайын ыштеда?
—	Кандаш пайын. Ме ачий дене коктын осьмушка пайым ыштена.
Тиде жапыште канен шогышо имне ваштареш кок терешке почела кудал толын шогальыч. Ончыл терже рогозан. Эҥертен шичше еҥже тулупым чиен. Кучер оҥаште шинчышыже — Морко вел марий. Шеҥгел терыштыже кумытын улыт. Кучер оҥаште шинчышыже оралгыше йӱк дене кычкырале:
—	Эй, марий, кораҥ!
—	Шке кораҥ, тый яра улат, — вашмутым пуыш Сакар.
—	Ах тый, пундыш тӱҥ, але ӱчашен шогет! Кораҥ маньым гын, кораҥ! От уж мо, кӧм наҥгаем! Вилип Опанасычлан корным пу!
—	Кеч-кӧм наҥгае, мыйын пашам уке. Пундыш тӱҥ манметлан шканет пылыштӱҥетлан пуэм!
—	Кӧлан? Мыланем? А не кочеш, шканет пуэм! — йӱшӧ ямшык тер гычше тӧрштен волыш да Сакар ончык толын шогале. Туге гынат, вигак Сакар дек пижаш аптраныш, смола завод гыч толшо ӱдырын имне вуйжым кучен, лумышкыла шупшыльо, муш сола дене имньым тучын колтыш.
Сакарым шкенжым пера гын, Сакарлан тынар нелын ок чуч ыле, ярныше имньым вичкыж муш сола дене перыме шӱмышкыжак витыш. Сакар чытыдымын чот сырыш, шкенжым шке шиждыме лие, йӱшӧ ямшыкым шоягорем гыч кучен, тупуй савырен, кыдал деч ӱлычырак чумал колтыш. Йӱшӧ ямшык корно вес веке кылтала миен возо:
—	Караул, пуштеш!
Тидым ужын, шеҥгел терысе кок марий тӧрштен кынельыч, Сакар дек куржын тольыч. Иктыже, кужуракше, Сакарым мушкынден колтыш. Сакарын вӱр нылле градусыш шумеш ырен кайыш, кужу марийым уло кертмыжым улым гыч шуралтыш. Марий лыдырген волен шинче. Тидым ужын, вес лапкатарак марийже мӧҥгеш куржо. Сакар тудым ыш покто, рогозан тереш кычкыме имне дек миен, имне вуйым лумышко шупшыльо; имне, тарванен, пуан тер деч кораҥын, ончыко кайыш. Шеҥгел терысе марий-влак лумым келын эртышт.
Рогозан терыште шинчыше тулупан еҥ, Филипп Афанасьевич, нимомат ыш пелеште, лачак Сакарын тӱсшым курымеш мондыдымашын палаш шонымо гай ончен эртыш.
Сакар пычалжым нале, ӱдырлан каласыш:
—	Имнетым покто!
Сакарын кучедалмыжым лӱдын-ӧрын ончен шогышо ӱдыр тидым колят, сапшым поген кучыш, шупшыльо, Сакар терым шеҥгеч шӱкале. Имне тарваныш. Сакар, ечыжым шупшын, тер почеш ошкыльо.
Сакарын каймыжым ужын, кыралтше еҥ-влак куатлемыч, мушкындым рӱзен кычкыральыч:
—	Але верештат!
Сакар шеҥгекшат ыш ончал. Ӱдырым Кужу куп тайылыш шумеш ужатен мийыш да тайыл вуеш ойырлыш:
—	Лӱметым ом шинче, ынде мӱндыр огыл, тайыл почеш эркын кает...
—	Пеш тау, изай, полшыметлан. Иктаж гана мемнан веке миет гын, Микипыр Яшайым йодын пуро. Мый Яшайын ӱдыржӧ улам.
Ӱдыр тер почеш ошкыльо. Сакарат, ечыжым чиен, пӱнчерыш мунчалтен пурыш... Сакар шке декше миен шумешке Аркамбал Яшайын ӱдыржӧ нерген шоныш. Ӱдырын «изай» манме мутшо Сакарлан ала-молан сай ыш чуч гынат, «Микипыр Яшайым йодын пуро» манмыже ала-мом ӱшандарымыла чучо...
4
«Элнет пӱнчет — сорта рӱдет, Корамас нурет — мелна осет!» — тыге мурат Корамас ӱдыр-влак.
Корамас нур манме дене нуно огыт шойышт: Корамас нур пеш кумда. Элнет ик велне Корамас лӱман куд ял уло, Элнет вес велне, коло вич меҥге коклаште, Элнет чодра шеҥгелне кок ял уло... Элнет вӱд — кугу вӱд. Тудын серыштыже шуко ял, шуко чодра уло. Ты кундемыште Элнет пӱнчер деч сылне чодра уке, Корамас нур гай чапле мландат шагал. Лач сорта рӱдыжат марий шемерлан ок волгалтаре, мелна осыжат шагал тӱкна, «Корамас нур» Чужган Осыплан мелна ос веле огыл, мелна кышыл манашат лиеш. Чужганын идым печыштыже нылле тошто каван шога. Южо каван ӱмбалныже кидвурго кӱжгыт куэ кушкын. А Сакар ден Микипыр Яшайлан гын Корамас нур кукшо курика деч молым ок пукшо.
Сакарынат, Яшайынат шке киндышт у ий марте веле сита. Сакар — шыжыже, телыже — пычал дене коштеш. Яшай шыже гоч пӱнчӧ омартам кукла, кашкам пӱчкеда, теле гоч пӱнчӧ вож гыч смолам, скипидарым луктеш, шӱйым ышта. Шӱйжым Йортыш суаслан завод гыч вигак ужала, смолажым Озаҥ олашке наҥгая, скипидаржым, эн сай сатужым, Чужган дек шупшыкта, вет завод билетлан тӱлаш Чужган ончылгоч оксам пуэн.
Яшай ден ӱдыржӧ, адак имньыже теле гоч заводышто орланат. Пашадарже чумыржо шӱдӧ теҥге лектеш. Тушечынак билетлан тӱлыман, матрос ден стрелокым  йӱктыман...
Сорта гай яндар, шыште гай чевер пӱнчыжӧ Пинерин купечмытым, Булыгиным, янда завод озам — Хохряковым, тулеч моло ситмыжым веле пойдара: Пинерин-влак кажне шошым шӱдӧ дене шолым волтат, Булыгин тӱжем важык дене пуым наҥгая, Хохряковын йӱдшӧ-кечыже шикшын шогышо кок кугу тӱньыкан заводшо кажне шагатлан ик имне шупшын кертме пуым кочкеш. Кажне ийын Хохряков шӱдӧ дене делянкым налеш. Эн сай чодражым моло купеч-влаклан Элнет ден Юлыш волташ ужала, молыжым, руыктен, заводышкыжо шупшыктыкта. Аршын кутышан артана пуым делянкыштыже руэт гын, шӱдӧвичырым  тӱла, заводышко намиен пуэт гын, адак тунарак ешара.
Кызыт гына Сакар дене кучедалаш тӧчышӧ марий-влак, Хохряков, озалан пуым руэн улытат, тудын приказчикшым, Филипп Афанасьевичым, пуым принимайыкташ наҥгаят. Делянкыште принимайымеке, заводышко шупшыкташ тӱҥалнешт. Филипп Афанасьевич «важык тояжым ынже кужемде» манын, изиш йӱктеныт, шкат подылыныт.
Ямшык Филипп Афанасьевичлан ӧпкелен кая:
—	Эх, Вилип Опанасыч, молан тый тудым шыч лӱйӧ, нистолечет пеленетак вет?
—	А молан мый тудым лӱем, тудо вет мыйым ыш тӱкӧ. Тыйым чумалын гын, тый шкак винамат улат, молан тудлан чумалыктенат,
—	Ах, Вилип Опанасыч, вет мый тудын чумалшашыжым шым шинче, шинчем гын, конешне, ом чумалыкте ыле, Вот могай мемнан калык, мыйым ала-могай ия кырыш, а вет иктат мыланем ыш полшо...
—	Теве мо, Стапан, тый тудым судыш пу, вес гана корнышто кугуракым пагалыже, корным пуыжо.
—	А тый свечыл лият мо, Вилип Опанасыч?
—	Свидетель-влак тыйын кумытын улыт, а мый тыланет прошенийым возен пуэм.
—	Вот тидлан тау, пасибе... Только вет мый тудо иям шым пале... Эй, Придон! Саде ият могай еҥ ыле, шыч пале?
—	Кудашнур пычалзе Сакар! — кычкырале лапкатарак марий.
—	Сакар ыле мо?
—	Самой Сакар.
—	Ну, Вилип Опанасыч, тиде Сакар — осал айдеме, эртак чодраште коштын, йӧршеш янлык гай лийын. Тудым чурмашке петыраш кӱлешак...
—	А тушто суд вара судитла, — Филипп Афанасьевич Стапаным ӱшандарыш.
—	Эй, Стапан, корнет кодеш! — шеҥгечын кычкыральыч.
Кернак, Стапан пу руымо делянке корныжым изиш кораҥ каен огыл. Имньыжым шола велыш шупшылын, изи корно дене сип чодраш пурен кайыш. Почешыже Придон ден йолташыже-влакат кудальыч.
5
Чачи корно мучко Сакарым шонен кайыш. Заводышко миен шуо гынат, Сакар ушыж гыч ок лек. Ачаж дене мутлана гынат, подым луктеш гынат, скипидарым йоктара гынат, смолам ойыра гынат, ушыштыжо эртак Сакар. «Эй, ораде улам, молан «кусо улат, лӱмет кузе?» манын шым йод», — шона. Сакар тудлан чылт Нӧнчык-патырла чучеш. Шыжым смола пу руаш толшо ик еҥ «Нӧнчык-патыр» шоям шойышто . Нӧнчык-патыр нерген шоя пеш оҥай.
...Ожно иленыт ик кугыза ден куваже. Нунын икшывышт уке улмаш. Икана куваже лашкам нӧштыл шинчен. Кугызаже ойла: «Кува, икшывына уке, кеч нӧнчык дене ыштем ыле». Кува кугызажын мутшым колыштеш, нӧнчык дене изи аза гайым ышта. Коҥга ӱмбак пышта, нӧнчык аза чонаҥеш. Кугыза ден кува пеш куанат, аза семынак ончаш тӱҥалыт. Нӧнчык аза пуэн овартымыла кушкаш тӱҥалеш. Кум кече гыч кум ияш гай, а индеш кече гыч тугай лиеш — нимоланат ӧрат. Уремышке модаш лектеш: кӧм кид гыч куча — кидым кӱрлеш, йол гыч куча — йолым кӱрлеш. Калык кува ден кугызалан сырат, вурсаш тӱҥалыт.
Кува ден кугыза нимоланат ӧрыт:
—	Эргым, тый чодрашке кае, тушто Тумо-патыр ден Пӱнчӧ-патыр илат. Нунын дене мод, — маныт.
—	Йӧра, — манеш Нӧнчык-патыр, — только те мыланем кӱртньӧ кестеным ыштен пуыза.
Кугыза апшатыш кая да кум пудан кестеным ыштыктен конда. Нӧнчык-патыр кучен онча: «Тиде ок йӧрӧ, кугурак кӱлеш», — манеш. Кугыза апшатыш кая, куд пудан кестеным ыштыктен конда. Нӧнчык-патыр кӱшкӧ шуа, пел кид денак руалтен куча: «Тиде ок йӧрӧ, кугурак кӱлеш», — манеш. Кугыза адак апшатыш кая, индеш пудан кестеным ыштыктен конда. Нӧнчык-патыр кучен нӧлталеш: «Ну, тидыже йӧра», — манеш, вара ачаж ден аваж дечын лектын кая.
Кая, кая, Тумо-патырым поктен шуэш.
—	Тый кӧ улат, куш кает? — манын йодеш.
—	Теве шем чодра шеҥгелне ола уло, тушко еҥ кочшо Опкын кошташ тунемын. Тудым ваҥаш каем. Мый Тумо-патыр улам, — манеш Тумо-патыр.
—	Мыят пырля мием, — манеш Нӧнчык-патыр.
—	Йӧра, — манеш Тумо-патыр.
Каят, каят, Пӱнчӧ-патырым поктен шуыт.
—	Тый кӧ улат? Куш кает? — маныт.
—	Мый Пӱнчӧ-патыр улам. Теве тушто, пӱнчӧ чодра вес могырышто, ола уло. Тушко айдеме кочшо Опкын кошташ тунемын. Мый тудым ваҥаш каем, — манеш Пӱнчӧ-патыр.
—	Тугеже меат пырля миена, — маныт Тумо-патыр ден Нӧнчык-патыр.
—	Йӧра, — манеш Пӱнчӧ-патыр.
Каят, каят, чодра тӱрыш лектыт. Изиш умбалнырак пеш чапле ола коеш.
—	Теве тышак шогалына, илашна омашым ыштена, — манеш Пӱнчӧ-патыр.
—	Йӧра, — маныт Нӧнчык-патыр ден Тумо-патыр. Омашым ыштат, илаш тӱҥалыт. Опкыным ваҥаш первый кече Нӧнчык-патыр ден Тумо-патыр каят. Пӱнчӧ-патыр кочкаш шолташ кодеш. Патырлан кочкашыжат патырлык кӱлеш. Пӱнчӧ-патыр талукаш ӱшкыжым кучен конда, шӱшкылеш, шолташ тӱҥалеш. Шӱр кӱын шумо годым Опкын толеш — шкеже кынер кутыш, вуйжо сыра под гай, пондашыже важык кутыш...
—	Шӱрет пуэт але шкендым пуэт? — манеш. Пӱнчӧ-патырым туге ончалеш — Пӱнчӧ-патыр лӱдын туртеш. Опкын ик под шӱрым срӧ-ӧп подылеш, ӱшкыж шылым икганаште нелеш да кая.
Пӱнчӧ-патыр адак ик ӱшкыжым конда, кочкаш шолташ тӱҥалеш. Шӱр шолаш веле пура, Нӧнчык-патыр ден Тумо-патыр толын шуыт.
—	Алят шӱр кӱын огыл?
—	Вашке кӱэш, — манеш Пӱнчӧ-патыр, Опкын кочкын каймым ок ойло.
Эрлашыжым кочкаш шолташ Тумо-патыр кодеш. Кок ияш ӱшкыжым конден шӱшкылеш, шолташ тӱҥалеш. Шӱр кӱын шумо годым Опкын толеш — шкеже кынер кутыш, вуйжо сыра под гай, пондашыже важык кутыш...
—	Шӱретым пуэт але шкендым пуэт? — манеш. Тумо-патырым туге ончалеш — Тумо-патыр лӱдын туртеш. Опкын ик под шӱрым срӧ-ӧп подылеш, шылым икганаште нелеш да кая.
Тумо-патыр угыч ӱшкыжым конда, шолташ тӱҥалеш. Шӱр шолаш веле пура, Нӧнчык-патыр ден Пӱнчӧ-патыр толынат шуыт.
—	Алят шӱр кӱын огыл?
—	Вашке кӱэш, — манеш Тумо-патыр, Опкын кочкын каймым ок ойло.
Кумшо кечын кочкаш шолташ Нӧнчык-патыр кодеш. Кум ияш ӱшкыжым конда, шӱшкылеш, шолташ тӱҥалеш. Шӱр кӱын шумо годым Опкын толеш, — шкеже кынер кутыш, вуйжо сыра под гай, пондашыже важык кутыш...
—	Шӱретым пуэт але шкендым пуэт? — манеш.
—	Шӱремат ом пу, шкемымат ом пу, — манеш Нӧнчык-патыр.
—	А тый тыгай улат! — манеш Опкын, Нӧнчык-патыр дек кучедалаш пижеш.
Ну кучедалыт, ну кучедалыт. Нӧнчык-патыр Опкыным сеҥа, якте тумо вожыным шелеш, Опкынын пондашыжым ишыктен шында. Омашышкыже кая. Тыгодым Тумо-патыр ден Пӱнчӧ-патыр толыт.
—	Ну, йолташ-влак, — манеш Нӧнчык-патыр, — мый декем шӱр кочкаш Опкын тольо.
—	Вара кочко? — йодыт Тумо-патыр ден Пӱнчӧ-патыр.
—	Уке, шым пу, шкенжым пондашыж гыч тумо вожынеш ишыктен сакышым, — манеш Нӧнчык-патыр.
—	Кай! — маныт, огыт ӱшане Тумо-патыр ден Пӱнчӧ-патыр.
—	Огыда ӱшане гын, кочмек, наҥгаен ончыктем. 
Патыр-влак кочкыт, йӱыт, вара Опкыным ончаш каят. Мият, ончат: Опкын пондашыжым вож гычак кӱрлын коден да вӱрым йоктарен-йоктарен каен. Патыр-влак вӱр йоген кайме кыша дене каят. Каят, каят, мланде рож дек шуыт: Опкын мланде кӧргыш пурен.
—	Опкын почеш кӧ пура? — йодеш Нӧнчык-патыр.
Молышт йӱкымат огыт пу.
—	Йӧра, — манеш Нӧнчык-патыр, — пурем, только шымлу шым шӱлян вӱраҥым шымытым пунаш кӱлеш...
Патыр-влак шымлу шым шӱлян шым вӱраҥым пунат. Нӧнчык-патыр индеш пудан кестенжым налеш, вӱраҥеш кылдалтеш да волаш тӱҥалеш. Ик вӱраҥ кутышым вола — ок шу, вес вӱраҥ кутышым вола — уке. Шым вӱраҥым шуйымеке иже волен шуэш. Мланде йымалнат калык тыгак илат. Вӱр йогымо кыша дене кая, ик ялышке шуэш. Ик пӧртышкӧ пура, тушто вате шӱвылжӧ дене лашкам нӧштыл шинча.
—	Молан тыге, шӱвылет дене нӧртен, нӧштыл шинчет? — йодеш Нӧнчык-патыр.
—	Памашыште кум вуян кишке ила, вӱдым ок пу, — манеш вате.
—	Атым пуыза, мый шке миен толам, — манеш Нӧнчык-патыр, атым налеш, вӱд дек кая.
Памаш тӱрыш шуэш, кишке чушлаш тӱҥалеш:
—	Кӧ толеш-ш? Мо кӱлеш-ш?
—	Мый, Нӧнчык-патыр... Ик ате вӱдым пу.
—	Уналан кӧра ик атым пуышаш, — манеш кишке. Нӧнчык-патыр ик ате тичак вӱдым нумал толеш. Кошкен кийше-влак погынат, икганаште ик ведрам йӱыт. Вӱд пытен кая. Нӧнчык-патыр адак вӱд дек кая.
—	Кӧ толеш-ш? Мо кӱлеш-ш? — кишке чушла.
—	Мый, Нӧнчык-патыр... Ик ате вӱдым пу.
—	Ик ганалан уна, вес ганалан тушман, — манеш кишке, кум вуйжымат икганаште нӧлта, Нӧнчык-патырым чӱҥгалаш шона.
Нӧнчык-патыр индеш пудан кестенже дене перен колта, кум вуйге икганаште лаштырта. Нӧнчык-патыр ик ате вӱдым нумал толеш, калыклан каласа:
—	Кишкыдам пуштым, — манеш.
Ялыште тугай куанымаш лиеш, каласен мошташат ок лий. Кум кече эртак пайремым ыштат. Кум кече эртат, Нӧнчык-патыр йодеш:
—	Шкеже кынер кутыш, вуйжо сыра под гай, пондашыже важык кутыш — тыгай Опкын илыме верым кӧ шинча?
Ик кугыза Нӧнчык-патырлан виктара:
—	Пуштмо кишкет тудын шольыжо ыле. Изаже умбалнырак, курык вес могырышто, ила.
Кугызан ойлымо корно дене Нӧнчык-патыр кая. Кая, кая, чапле полат дек шуэш. Окна почылтеш. Окнаште йытыра ӱдыр шинча.
—	Тый кӧ улат? — йодеш Нӧнчык-патыр.
—	Мый мланде ӱмбалнысе ӱдыр улам, мыйым тыш Опкын конден, ни ок коч, ни ок колто, — манеш ӱдыр.
—	Кызыт Опкынжо кушто?
—	Полатыштыже мала, тудо мланде ӱмбалан пондашыжым кӱрлын коден, а тудын вийже пондашыштыже ыле, — умылтара ӱдыр.
—	Мыйым тый пурто, мый тыйым утарем, — манеш Нӧнчык-патыр.
Ӱдыр порсын кандрам колта. Нӧнчык-патыр порсын кандра дене Опкынын полатышкыже кӱза. Ик пӧлемыш мия — Опкын, чара оҥылашыжым шогалтен, мален кия. Нӧнчык-патыр тудым тушакынак кестенже дене перен лаштырта. Ӱдырым налын, пурымо рожшо дек мия. Первый ӱдырым кӱзыктен колта. Вара шке кӱзаш тӱҥалеш. Кӱзен шумыж годым Пӱнчӧ-патыр ден Тумо-патыр вӱраҥым руал колтат. Нӧнчык-патыр вес тӱняшке мӧҥгеш пӧрдын вола.
—	Илышашем уло гын, тӧшак лийже, колышашем уло гын, кӱ лийже, — манеш.
«Вушт!» шоктен, тӧшакышке волен возеш. Кынелеш да саде ялышкыже кая. Кугызам кычал муэш. Мо лиймыжым рат дене ойла.
—	Тугай ош кайык уло, тудо тыйым ош тӱняшке луктын кертеш. Только тудлан шӱлалтымыже еда мушкындо гай шыл моклака кӱлеш. Мемнан чодраште ир ӱшкыж уло, тый ир ӱшкыжым пушт, вара кайык дек кае, — кугыза туныктен колта.
Кугызан туныктымо семын, Мӧнчык-патыр ӱшкыжым пуштеш, шылжым руэн, мешакыш опта, вара ош кайык деке кая. Ош кайык Нӧнчык-патырым ош тӱняшке лукташ келша. Нӧнчык-патыр ош кайыкын тупышкыжо кӱзен шинчеш, шӱлалтымыж еда тудлан ик моклака шылым пуа. Кӱза, кӱза — ош тӱня кояш тӱҥалеш. Лачак тунам шыл пытен кая. Ош кайык ярнаш тӱҥалеш. Мом ышташ? Нӧнчык-патыр коҥлайымачше ик моклака шылым пӱчкын луктеш, ош кайыклан пуа. Ош кайык кенета Нӧнчык-патырым мланде ӱмбак луктын шогалта.
—	Пытартыш кок моклакаже пеш тамле ыле. Тудо шыл могай вольыкын? — йодеш ош кайык.
—	Тудо мыйын шылем ыле, уна тышечем пӱчкын пуышым, — коҥлайымалжым ончыкта Нӧнчык-патыр...
—	Ну, шым шинче, тыйым мланде ӱмбак ом лук ыле. Мланде ӱмбалне тыланет мыйын вий ок шуто, — манеш да ош кайык мланде рожыш пурен кая.
Нӧнчык-патыр олашке кая.
Ола мӱгыралт шинча. Пӱнчӧ-патыр ден Тумо-патыр ӱдырым тавален кучедалыт. Ӱдыр ден ачаже-аваже, оласе калык, кӧ талырак лиеш манын, ончен шогат. Нӧнчык-патыр ӱдыр дек мия. Нӧнчык-патырым ужын, ӱдыр пеш куана. Ачажлан-аважлан, калыклан каласа:
—	Мыйым утарыше, Опкыным пытарыше — уна тиде патыр.
Калык Нӧнчык-патыр йыр погына. Ӱдырын ачаж ден аваже ӱдырым Нӧнчык-патырлан марлан пуаш келшат. Ӱдырын ачаже олаште кугу тӧра улмаш. Пӱнчӧ-патыр ден Тумо-патыр пеш вожылыт. Нӧнчык-патырын сӱаныштыжат огыт шого, чодрашкышт каят. Нӧнчык-патыр мотор ватыж дене олаште илаш тӱҥалеш. Тудын тукымжо кугун шарла. Огыда инане гын, коҥлайымалдам ниялтен ончыза. Коҥлайымалныда лаке уло гын, теат тудын тукым улыда...
Шоя шойыштшын пытартыш Мутшым колын, колыштшо-влак коҥлайымалыштым ниялтен ончышт. Чылаштынат коҥлайымалнышт лаке уло.
—	Кернак уло, — мане ик тӱлыжгырак шинчан марий.
—	Шойыштам, шонеда мо? Мый керым ойлем, — мане шоя шойыштшо.
Кастене, малаш вочмеке, Чачиат коҥлайымалжым ниялтен ончыш, тудынат коҥлайымалныже лаке уло. «Вара мыят Нӧнчык-патыр тукым улам мо?» — шоналтыш Чачи. Молан вара Чачи, Нӧнчык-патырла, кӧм кучен, тудым сеҥен ок керт? Кернак, Чачи шке ийготшылан, ӱдрамаш улмыжлан ятырак виян: пу пӱчкаш нимогай пӧръеҥ дечат ок чакне. Пу сорымжымат ятыр кугумак нумалеш. Но кеҥежым, шияш миймыж годым, Чужган Макарым сеҥен ыш керт. Макарым кӱкшӧ сарай гычше вигак унчыли шуаш кӱлеш ыле. Теве чодрасе марий тунам тушто лиеш ыле гын, Макарым ала-куш шуа ыле. Тудо кернакак Нӧнчык-патыр тукым... Чодрасе марийым шоналтымыже еда Чачин шӱмжӧ чӱчкыдын кыраш тӱҥалеш. Патыр марийын тӱсшӧ Чачин шинчаончыкыжо илыше гай толын шогалеш. Але марте Чачи ик пӧръеҥ рвезе нергенат тыге шонен огыл ыле. Лачак Григорий Петровичым, шке ял учительжым, ужеш гын, Чачин шӱмжылан ала-мо ыҥлыдымын сай чучеш ыле. Григорий Петрович ялысе моло еҥ гай огыл, чиймыжат ару, ойлашат пеш мастар, койышыжат тыматле. Але марте Чачилан Григорий Петрович деч сай еҥ укела чучын гын, ынде, чодрасе марий дене таҥастарымаште, тудын тӱсшӧ вишкыдемеш, шула, тудын олмеш, пеҥгыдын, рашемын, вес тӱс шогалеш. Кернак, тудо, Григорий Петрович дене таҥастарымаште, пеш келшыше, Григорий Петрович дечат мӧҥгӧ огыл... Мом ыштет? Ӱдырын каче нерген шонымо жапше шуын. Таҥастарыде, ойыркалыде ок лий... Григорий Петрович деч, чодрасе марий деч савырнен, Чачин шонымашыже Чужган Макар дек миен перныш...
6
Кодшо кеҥежым Чачи ачаж дене коктын Лопнурыш Чужган Осып дек шияш, терыс кышкаш полшаш миеныт. Скипидар заводыш шупшыктымо скипидаржым шотлыкташ миймыж годым Яшайлан Чужган кугыза тыге каласыш:
—	Шияш, терыс кышкаш тол, иктаж пуд уржам кӱсын пуэм.
Нужна еҥлан эн йӧсӧ жап — кинде шумо деч ончычсо жап. Пазарыштат тунам кинде эн шерге лиеш. Чужган кугызан кумылжо пеш келшыш. Яшай шкеж дене пырля Чачимат наҥгайыш. Поян еҥлан пашаче кид нигунамат уто огыл. «Коктын миет гын, ала утларак пуа, — шона Яшай. — У кинде шумеке, кӱсын налме киндым мӧҥгӧ пуыде ок лий. Уке гын, Чужган кугыза кӱсын вара нигунамат ок пу, паша ыштымат так кая, но паша ыштыме годым пукша, йӱкта... Тидыжат пеш шерге».
Чужган кугызан ныл эргыже уло. Кугуракше сурт кокла пашам вуйлата, пашам ончен ыштыкта. Кокымшыжо эртак скипидар заводышто ила. Чужган кугызан скипидар заводшо ял деч иктаж пел меҥге ӧрдыжтӧ. Тиде заводышко шем скипидар йырваш толеш. Чужган кугыза нужна-влаклан шыжым оксам пуэда. Смола заводлык билетым сулаш, подым ачалыкташ, скипидар пучлан вӱргеньым налаш нужна еҥ кеҥежым оксам кушто муэш? Чужган кугыза дек кайде ок лий, Чужган кугыза луктын ок кудалте, оксам пуа, только шыман гына пелешта: «Кӧ ончылгоч оксам налеш, скипидар акше моло деч шымурлан шулдырак лиеш».
Нужна-влак тидлан тореш огытыл. Чылт такланак поян еҥ кунам оксам луктын пуа! Руш, суас поян-влак оксам пуат гын, процентым налыт, маныт. Чужган кугыза нимогай процентымат ок нал. Лачак, йӱктет гын, аракам йӱэш. Окса пуышылан аракам кузе от йӱктӧ? Подлан черпыт арака шуко мо? Лу-лучко под улмаште Чужган кугыза дек шыже тӱҥалтыш годым лу-лучко черпыт арака толеш, иктаж кок арня эртак пайрем лиеш. Тидым кӧ шотла? Адак шошым пуышаш-налшашым шотлаш завод ыштыше-влак погынат гын, кугу пайрем лиеш. Чужган кугыза шыжым авансым пуа, вара смола шолтышо-влак тудлан теле гоч скипидарым шупшыктат. Чужганын кокымшо эргыже эре возен веле шога. Мо кӱлешымат кевыт гыч пуат. Шошым, завод шолтен чарнымеке, расчетым ыштат...
Кумшо эргыже Озаҥышке коштеш. Озаҥышке икганаште коло-кумло ула дене скипидарым наҥгая.
Нылымше, Макарже, кевытыште шогылтеш да урем воктен коштеш, моло пашаже уке. Макарлан коло ик ий темын гынат, Чужган кува тудым але эре изилан шотла: «Але тудын ешыже уке, модын коштеш гынат, келша», — манеш...
Чачим ачаже Чужган кугыза дек намиен пуртыш гын, Чачи чылт ӧрӧ... Кудвече урем могырыш изиш тайыл, Урем тӱрыштӧ, капка ик велне, куд угылан пӧрт, уремышке — куд кугу окна. Пӧрт ваштареш — кок пачашан клат. Капка вес велне, уремышкыла — омсан кевыт. Кевыт шеҥгелне — вес пӧрт, шурно клат. Шеҥгел оралтыжат пеш кӱкшӧ улыт... Кудвечыште, леваш йымалне, еҥ куткыла шолеш. Южыжо кӧргӧ вӱта гыч терысым луктын кышкат, южыжо орвашке оптат. Кок-кум орва почела лектын кая, кок-кум орва почела толын шогалеш. Чужган кугыза, Яшай ден ӱдыржӧ толмым ала-кушеч ужын, лектынат шуо:
—	Кечывал марте терыс кышкаш полшеда, кечывал деч вара шияш каеда, — мане...
Пакчаш лекмеке, Чачи адакат чотрак ӧрӧ: идым пече тич — эртак каван. Аркамбалын шыжымат уло ялжынат тынар каван ок лий ала-мо! Адак каванже могай улыт: кажныже — Чачимыт пӧрт дечын кугурак... Идымыштат еҥ куткыла шолеш. Икганаште вич шаремым шияш тӱҥальыч. Шарем кужу гынат, шукын шиймаште вашке-вашке веле лектын возыт. Шийын пытарымек, пуалташ, арвам нумалаш тӱҥалыт. Кырыме кылтажым пакчашак каваныш оптат. Тынар шуко шиймаште арважат, пырчыжат шуко лектеш. Арважым, керем дене пидын-пидын, вигак сарайыш нумалыт. Сарайыш пакча гычла вигак кӱзаш лиеш. Оҥа дене кӱвар гайым ыштыме. Сарай аҥыште — капка гай кугу омса. Пырчыжым, идымешак пудапка дене висен-висен, кӧлан кунар пуаш каласыме — мешакыш оптат. Уржа налше нужна-влак, Чужган кугызалан таум ыштен-ыштен, кӧ ик пудым, кӧ кок пудым, кӧ кумытым нумал-нумал каят...
Яра кеҥежым Чужган кок каваным шийын шалата. Ӱдаш монь тудын шийын толашышаш уке, кӱсын пуымыжым мӧҥгӧ погымыжак сита. Лачак телым кинде ак кӱза гын, иктаж каваным шиеш, адак Озаҥ олаште пайдале подрядым налеш гын, шийыкта. Тыгыдын, ик пудын, кок пудын, Чужган шагал ужала. Лачак смола завод пайщик-влаклан скипидар акеш шотлен пуэда.
Чачи кылтам нумалшыжла да шарем шарышыжла ик ӱдыр дене пеш келшыш. Ӱдыр «Лопнурак улам» мане. Лӱмжат ала-мо тӱрлӧ оҥайсыр: Сандыр. Тиде ӱдыр пеш талын шиеш гынат, шке эре Чужган-влакым вурса:
—	Нуно шарашыже пушкыдын шарат, да тоҥедашыже кӱым тоҥедыктат. Теве кызыт тынар калык погынен шиеш. Чужган кугыза пеш пушкыдо кумылан, шонат. Теат уна тунар меҥге кокла гыч «поро еҥ» дек толын улыда. Кӧ шинча, ала тудо поро кумылан, ала тудо шкежак шкенжым поро кумыланлан шотла, калыклан сайым ыштем, шона? Но тудын порылыкшо шканже веле пайдам конда. Тудын поро кумылжо мемнан ялыште шукыжым кӱчаш колтен.
—	Осып кугыза тынар осал гын, молан вара тый тудлан шияш толынат? — Чачи йодеш.
—	Чумыр мландынам тудо поген налын гын, илаш моло йӧн уке гын, кушко кает? Пӱйым пурлат да толат. Тидым мый тыланет молан ойлем — тый тидым садыгак от умыло.
Кернакак, Чачи Сандыр ойлыма гыч нимомат ыш умыло. Толмо кечыште Чужган кугыза Яшайлан уржам ыш пу. Вес кече паша ышташ кодаш логале.
Эрлашыжым Сандыр эре Чачи воктен кошто. Сандыр веле огыл, кече мучко Чачи ӱмбач вес еҥат шинчажым ыш кудалте. Тиде еҥ — Макар ыле. Шийын пытарымеке, теҥгечысылак южыжо кышылым чумыраш, южыжо пуалташ тӱҥальыч, южыжо кырыме кылтам нумалыт. Сандыр ден Чачи арвам, керем дене пидын, сарайышке нумалыт. Пытартыш гана нумал кӱзыктымек, Чачи ала-кузе, шкат. ок шинче, Сандыр деч изиш вараш кодын. Сандыр сарай гыч ончычрак волен каен. Арвам ястарен, Чачин сарай капка дек шушашыже годым тудым ала-кӧ шеҥгечше руалтен кучыш, капка шеҥгек шупшылын, арвашке йӧрыктен шуыш. Чачи нимом ыҥленат ыш шукто, мелгандраже кӱрльӧ, чара оҥыштыжо еҥ кидым шиже. Чачин могырышкыжо кишке тӱкнымыла чучо. Чачи, уло вийжым поген, кучышо еҥым шӱкал колтыш, кынел шогале, воктенже Чужган Макарым ужо. Чачи сарай омса дек кок йол тошкалтышымат ыштен ыш керт, Макар тудым руалтен кучыш, адак йӧрыктен шуыш. Ындыже Макарын кидше ала-кушко тӱкна ыле (Чачи лӱдын-вожылмыж дене кычкырашат монден), ала-кӧ Макарым ӧрдыжкӧ шупшыл шуыш, Чачим, кид гыч кучен, кынелтен шогалтыш, сарай гыч вӱден лукто. Чачин тунам иже ушыжо пурыш. Ончылныжо Сандыр шога.
—	Ия, мо жапыште кӱзен шуын, мый эре эскерен коштым-ыс. Тудо тыйым теҥгечсек ваҥа... Яра кийшыжла тудын кояже чыгылтеш... У-у, ия вуй, мый але тыланет ушым пуртем, — мушкындыжым Сандыр сарай век рӱзалтыш. Тидым шоналтат, Чачин шӱмжылан кызытат шуй веле чучеш.
7
Смола заводышко тӱрлӧ еҥ толеш, тӱрлӧ шомакым ойла, тӱрлӧ койышым ончыкта...
Теве смола пу руаш толшо Левентей кугыза уло. Тудо пеш оҥай еҥ. Капше кугу гынат, суткалан ик гана вел кочкеш. Эрдене кынелеш да вигак чодрашке кая. Кечывалланат ок тол. Лачак пычалжым гына эре пеленже коштыкта. Кастене чодра гыч моло еҥ деч ончычрак толеш. Чӱчкыдын теве урым, теве мераҥым лӱен конда. Садлан чӱчкыдын шыл шӱрым кочкеш. Кочкеш манмаште, икганаште ик кӧршӧк шӱрым кочкеш, пел сукыр киндым авызла. Ну пашажымат ышта: шкетак кечеш пел важык смола пуым руа.
Чачин тыге, тӱрлым шонен, кӱнчылам шӱдырен шинчымыж годым ачаже очаг ӱмбач кычкырале:
—	Чачи, под лукташ!
Шындыме под лу шагат шинча: южгунам латкок шагатышкат шуэш. Тиде жапыште коҥгаште чарныде тул йӱла. Подыш оптымо пӱнчӧ вож пу шыранен кия, чыла ӱйжӧ шыранен лектын пытымеке, шӱй веле кодеш. Тунам «под шуын» маныт.
Мый изием годым смола завод омашыште шуко иленам. Подым шындашат, подым лукташат ачийлан полшенам. Кресаньык еҥ еш укеште шым-кандаш ияш йочамак чодрашке пила вурдо кучаш шупшкедаш тӱҥалеш. Тунемаш Унчо школышко каймекем, пила вурдо кучаш Овдоч шӱжарем шуко коштын. Завод паша — пеш лавран, шӱчан, пуракан паша. Заводышко иктаж пел меҥге миен шумо деч ончычак скипидар ӱпш нерышкет пура, вара пу шелыштме йӱк шокташ тӱҥалеш. Адак изиш кает, пӱнчерла коклаште шикш кӱшкӧ кӱзымӧ койылалта. Миен шуат, омаш гыч еҥ-влак лектыт: тувырышт шеме, шӱргышт — шӱч-пурак, кидышт смола дене чиялген, шкешт дечын скипидар йӧршан пӱжвӱд лектеш, еҥ-влакын пӱйышт гына ошын коеш. Палыдыме еҥ лиймаште аптранет веле. Смола заводышто мый лач иктылан куанем ыле: пычкемыш лиймеке, под тӱр гыч ужар-канде тӱсан шикш лекташ тӱҥалеш. Под леведышым нӧлталмек, под ӱмбалан первый, пылла койын, лудо шикш налеш, вара шикш лоҥгаште канде тул коеш, вара, «оу-ух!» шоктен, кугу йошкар тул пел пӱнчӧ кутышыш кӱзен кая. Ик жаплан завод йыр кечывал гай волгыдо лиеш, вара тошто дечат пычкемышын чучеш... Лачак тӱньык вуйышто йӱлышӧ изи тул гына очаг ӱмбалым волгалтара. Очаг ӱмбалне толашыше еҥ-влакын ӱмылышт кужу лиеш, шкештат йомакысе еҥла веле койыт... Тыге ончен шогаш мыланемат шуко ыш тӱкнӧ. Пила вурдым кучен кертше подым шындаш-лукташат кертман, но очаг ӱмбалне пашам ышташ изи еҥлан огыл, кугуланат йӧсӧ: логарыш, нерыш ошма пурак пура, шикш тӱнчыктара, тул когарта. Чылт тамыкысыла чучеш...
Ачажын йӱкым колмекше, Чачи тунамак куржын лекте. Чачи почеш Левентей кугыза лекте. Левентей кугыза Яшайлан тареш монь толын огыл — Яшайын смола пум тарлен руыкташ вийже ок шуто. Левентей кугыза так, пашам йӧратенак, полшаш лектеш. Левентей кугыза адак Чачим чамана: «Чачилан мотор качым муам», — манеш...
Заводышко толшо Корак-Сола марий-влак Левентей кугыза нерген пеш оҥайым ойлат. Самырыкше годым Левентей кугыза пеш вустык улмаш, маныт. Логаржыланат пеш осал улмаш. Пашам ок ыште, а кочкаш эре тамлым кычалеш. Еҥ семын полдран шӱрым монь ок коч. Муным гын пареҥге наре оптен шолта: муно огыл гын, куваважын чывым кучен, шӱй гыч руалеш веле. Куваваже вурса гын, Левентей ваштарешыже тыге ойла улмаш:
—	Тый ачийым шужыктен пуштынат, а мый шужен кошташ ом шоно. Мыланем кочкаш шуко ок кӱл: мый кечеш ик гана веле кочкам. «Пашам от ыште» манат гын, мый тыланет молан ыштем? Тый садак мыланем нимомат от пу, чыла Йыванетлан пуэн кодет. Адакше тыланет ачий шуко ыштен коден.
Левентейын куваваже пеш поян огыл, но путырак пешкыде улмаш. Садлан Левентей кугыза тудлан лӱмын ӱчым ыштен.
Ӱдырым налын, посна лекмекше, Левентей кугыза йӧршеш весемын. Манмыжлак, куваваже, нимомат пуыде, тудым посна луктын колтен. Левентейлан нужнам ужаш шуко тӱкнен... Икшыве-влак шочаш тӱҥалыныт. Чикташат, пукшашат кӱлеш. Икшыве тыйын укетым ок шинче, еҥыным мом ужеш, эре йодеш. Адак шкежат шке икшыветым еҥ шот денак ончынет. Теве тунам Левентей кугыза смолалык пум руаш тӱҥалын. Тулеч вара кажне шыжым, ур шумо деч ончыч, жапым смола заводышто эртара. Туге гынат, паеш пурен, ик ганат смолам шолтен огыл, эре еҥлан веле тареш коштын.
Пычал дене кошташ Левентейым Янык кугыза туныктен. Янык кугыза чодрашке кая да арня, кок арня коштеш улмаш. Тыге шуко коштмаште йолташ деч посна йӧсӧ. Янык кугыза йолташлан Левентейым коштыкташ тӱҥалын. Левентей маска гай патыр, тыгай-тугай лиеш гынат, тудлан ӱшанаш лиеш. Маска пушташат коштын...
Левентей кугыза икшыве-влакшым пеш ашнаш шонен гынат, икшыве-влакше изинекак колен пытеныт. Кок эргыже икганаште шедра дене коленыт. Ик ӱдыржӧ логар пуал колен. Молыжо кокырен, я мӱшкыр дене йӧсланен коленыт. Шоҥгылыкешыже икшывыже иктат кодын огыл. А икшывылан Левентей кугыза пеш шӱман...
8
Чодра орол Токтар, Сакар почеш куржталыштын, ноен, пӱжалтын. Тамакым шупшын шинчышыжла могыржылан юж-ж чучо. «Тыге простудитлалташат лиеш, каяш кӱлеш», — шоналтыш Токтар. Ечыжым чийыш. Тарваныш. Пачерышкыже кайшыжла Сакар нерген шонаш тӱҥале... Сакарын тыге ыштымыже тудым первый ӧрыктарыш. Мыняр ий чодрам оролен, Токтар тыгай озорникым первый ужын. Вара, кайме семын, Токтар сыраш тӱҥале. Пачерышкыже миен шумыж годым чытыдымын шыдешкыш:
—	Мыйым, Токтарым, тыге мыскылаш!
Сай еҥ лиеш гын, иктаж теҥгем пуа гын, айда лӱйылтшӧ, кӧ чамана. Чодра Токтарын пӱжвӱдшӧ дене кушкын огыл, янлыкымат Токтар ончен-куштен огыл... Куван Семон чодрам шолыштеш. Токтар тидым пеш сай шинча. Но тудын ӱмбак молан протоколым возаш — тудо тыгакат кумыл шуктышо еҥ. Тачат ик мутымат ыш пелеште, мӱйым Токтар вате дек наҥгайыш. Конешне, тудо чылажымак Токтар ватылан пуэн огыл, пелыже чоло шканже коден. Тидлан вурсаш лиеш мо? Кеч-кӧат шкенжым мондыман огыл... А саде каварен кертдыме Сакарет пелыжым огыл, нимомат ыш пу, ӱмбачше мыскылен веле кодыш. Кузе от сыре?
Пӧртыш миен пурыш да Токтар вигак протоколым возаш шинче. Ватыже чайым шолтен, Куван Семонын кондымо мӱйжым луктын шынден. Токтарын чай йӱмыжат ок шу, кочкышат логар гыч ок кай. Иктаж шагат чоло, тӱрвыжым шуйкален, возен шинчыш: «Кудашнур Епрем Сакар 76-шо кварталыште пушеҥгым руэн, мӱкшым толен, чодра оролымат сусырташ толашен...»
* * *
Сакар шке декше тольо, луй ден уржым ньыктын, коваштым чымен, оҥамбалан шогалтыш. Шоҥго аваже пеш куаныш. Ынде Сакар парым гыч лектеш, шона. Тиде парым неле кӱла Епрем куван чоныштыжо кия. Парымышкыже Сакар ок пуро гынат лиеш ыле, да мом ыштет, икшыве мом шона гын, ыштыде ок чарне. Пӱнчыдӱрыштӧ кугу урлык чомам ужын толын да йӱдым мален ок керт... Пазарыште изирак чомам вич теҥгеланат налаш лиеш, а Сакар чомалан лучко теҥгем пуэн. Аважат, Левентей кугызат мыняр ойлышт: «Нужна еҥлан чапле имне ок кӱл, лучко теҥгелан чомам огыл, изирак талгыдым налаш лиеш, вес ий кычкаш йӧра», — маньыч. Уке, Сакар нигӧмат ыш колышт. Тыглай годымжо акажымат пеш йӧрата, Левентей кугызамат пагала. Левентей кугызам кузе от пагале? Левентей кугыза Сакарым пычал дене кошташ туныктен. Чомам налаш Сакарын шкенжын вич теҥге оксаже веле, лу теҥгем Лопнур Чужган Осып деч араш тӱкныш. Чужган кугыза утыжым ыш мутлане, лу теҥгем луктын пуыш. Лачак ик ойым веле каласыш:
—	Ур коваштетымат, молыжымат весылан ит ужале... Чай-сакыр кӱлеш гын, пуэм, нал...
Сакар осьмушка оҥа чай ден пел кремга сакырымат нале. Тыге Сакар парымыш пурыш, тыге Сакарын вӱташте имне вольыкшо лие. Сакарын ушкалже монь уке. Пижергылан, чулкалан манын, аваже кок шорыкым ашнаш толаша...
Садлан Сакар керек-кунар ноен толеш гынат, чомаж дек лектын пурыде ок чыте. Ончашыже утларакше аважлан тӱкна. Сакарын моло ешыже уке. Аваже Сакарлан ӱмасек ӱдырым налыктынеже. «Але изишак чытена, имне деч посна ӱдырым налаш кузе кает?» — манеш Сакарже. Ӱдырым налме деч ончыч Сакар шотан еҥ лийнеже... Але салтаклан кайме деч кодын огыл. Ик эргым огыт нал, маныт да, ала?..
* * *
Сакар ачаж деч лу ияш тулыкеш кодын. Ачаже илыме годым Сакар кум кече школышко коштын. Кумшо кечынже учитель эрге ден урядник эрге Сакарым кудвече лукеш авыреныт:
—	Сакар — мераҥ, — манын лӱмдылыныт.
Сакар мераҥ игыла огыл, пире игыла шужым шогалтыш. А урядник эрге ден учитель эрге Сакарым лавраш пӧрдалтаренат нальыч. Сакарын тувыржо нимолан йӧрдымын амыргыш. Урядник эрге ден учитель эрге утен каен воштылыт. Сакарын чонжылан каласен моштыдымын йӧсӧ лие гынат, Сакар ыш шорт... Уло вийжым поген, поян йоча-влак дек миен пиже. Урядник эргым уло кертмын вуй гыч мушкындыш, учитель эргын нержым сусыртыш. Учитель эргын нер гычше вӱр йогаш тӱҥале. Учитель эрге, магырен-магырен, ачаж дек кайыш.
Урок тӱҥалме деч ончыч молитвам лудыч. Молитва пытымек, учитель, нимом пелештыде, Сакарым шоягорем гыч кучыш, коҥга лукыш намиен шуралтен, сукыктен шындыш, вара кычкырале:
—	Я дам тебе драться!.. Шого кас шумеш!
Сакар кыде-годо кынел шогале.
—	Кушко кынелат! Шого пулвуй ӱмбалне! — кычкыра учитель.
Сакар сукалтен ок шич. Учитель утларак шыдешкыш:
—	А, ты не хочешь слушаться!
Сакар вуеш линейка шолт перныш. Сакар мераҥла тӧршталтыш, омса воктенсе ишке гыч шӱкшӧ мыжерже ден упшыжым солалтыш, школ гыч лектынат возо. Тулеч вара школ воктеч эртымыж годымат школ пӧртым тупуй онча ыле.
Ачаже колымеке, Сакар моло йоча-влак дене пырля янда заводышко пашам ышташ кайыш, Тудо шокшо бутылкам нумалаш пурыш. Туштыжо ила ыле, пашадарат первый тылзыштак кандаш теҥге чоло логале. Но Сакарлан пашаште эҥгек тольо. Ик эрдене Сакар пашашке лектын. Мастер йӱшӧ улмаш. Сакар шуарыме коҥгаш ала-мыняр гана бутылкам намиен кодыш, иктат ышат пере, ышат шӱрдӧ. Сакарын чонжылан сайынак чучо. Сакар, мастер дек толын, совокшым шуен шогале. Мастер ала лӱмынак, ала йоҥылыш — тидым Сакар пален огыл — шокшо бутылкам совокыш колтымо олмеш, Сакарын кидвургышкыжо шуэн. Сакарын кидше гыч совок тунамак волен возо, кидвурго тарай гай йошкаргыш, пӱкш гай вӱдотыза налын шинче, чытыдымын чот пучышташ тӱҥале. Сакарым тунамак фельдшер дек вӱден наҥгайышт. Фельдшер, ала-могай эмым шӱрен, мамык гай пушкыдо ош вынер дене пидын колтыш. Сутка гыч адак толаш шӱдыш. Но сутка гыч Сакар, заводым кудалтен, мӧҥгышкыжӧ ошкыльо: озалан чолак еҥ ок кӱл...
Сакарлан шуко орланаш тӱкныш, кидше пел ий гыч иже тӧрланыш. Кидше тӧрланымек, Сакар пашам ышташ ыш кае. Йӧратыме верже чодра лие. Кудашнур ял чодра тӱрыштӧ шинча. Умбакыже, Элнет вес могырыш шумеш, — эртак чодра. Тиде чодраште тӱрлӧ янлыкат шуко уло. Эн шукыжо — мераҥ. Кудашнур-влак шошо еда, кылме лумын еҥым нумал кертмыж годым, мераҥым покташ коштыт. Пычалзе-влак ик оҥай верым авырен шогалыт, молыжо, пычалдыме-влакше, кычкырен-кычкырен, мераҥым лӱдыктен, вес тӱр гыч пычалзе-влак дек поктен кондат.
—	Агач!.. Агач!.. Агач!.. — шокта чодраште.
Мераҥ тыш руалта — ваштарешыже «агач!» шокта. Вес вере руалта — адак «агач!..» Мераҥ тымык верышкыла кудалеш. Тымык верже — эн шучкыжо: тушто мераҥлан мучаш лиеш...


«Шӱлт!..» шокта ик вере — мераҥын ӱмыржӧ пытыш.
«Шӱлт!» шокта вес вере. Йӧра, пычалзыжын кидше тура огыл улмаш, мераҥын коварчешыже веле кок ядра логалын. Мераҥ вес веке орышыла кудалеш.
Йӧнеш толеш гын, южгунам мераҥ поктышо-влаклан кажныжлан ик мераҥ гыч логалеш, южгунам кок еҥлан ик мераҥ, а чӱчкыдынак чумыр артельлан лучко-коло еҥлан кок мераҥ веле верештеш. Тунам мераҥым, пырля шолтен, артельын кочкыт. Шӱржым кӧ мыняр кертеш, тунар кочкеш, а шылжым «букымгам» ыштен пайлат.
Мераҥ покташ Сакар пеш йӧратен. Мераҥым поктымо жап Сакарлан пайремла чучын. Лачак лӱяш гына Сакарлан вашке логалын огыл. Шкенжын пычалже уке улмаш, а еҥ шке пычалжым сомсора ок пу.
Икана, мераҥым покташ кайме годым, Сакар ала-кузе Левентей кугыза дене пырля лийын. Левентей кугызан пычалже пеш йытыра, кугуат огыл, лачак икшывылык. «Эх, мыйын тыгай пычалем лиеш ыле гын...» — шона Сакар. Шинчаже йӱлен-йӱлен кайышат, Сакар чытен ыш керт, Левентей кугыза деч йодо:
—	Кугызай, таче кеч ик гана лӱяш пычалетым пу.
—	Лӱймет пеш шуэш мо? — шыргыжале Левентей кугыза.
—	Пеш чот шуэш. Только мыланем пычалым иктат ок пу.
—	Мый дечем ит ойырло, — мане Левентей кугыза.
Сакар чытыдымын чот куаныш. «Левентей кугыза тӱняште эн сай еҥ», — шоналтыш.
Левентей кугыза, чодрашке миймеке, тыгыде кож коклашке пурен шинче, воктенже Сакарым шындыш, Сакарлан кузе лӱйшашым ончыктыш: «Теве тыге викте, тыге ончо. Коваштыже локтылалтме деч вуйым ончен лӱйӧ», — мане.
Сакар пычалым кучен шинче. Умбалне «агач!.. агач!..» шокта. Ик вере «шӱл-лт!» шергылт кайыш. Сакарын шӱмжӧ мераҥынлак пырткаш тӱҥале. Вес вере «шӱл-лт!» пудеште. Сакарын вуй пӧрдеш веле, мераҥ кудал толмым ваҥа.
—	Уна, уна, — шыпак гына Левентей кугыза пелештыш, парняж дене изи арка век ончыктыш. Мераҥ пыльдырым-пыльдырым кудал толеш. Сакармыт дек аҥа тореш толын ыш шу — тыманмеш чурк шинче. Тиде кӱчык жап Сакарлан ситыш. Левентей кугыза туныктымо семын, пычалжым виктен, шелын колтыш. Мераҥ «юргылдик» тӧршталтыш да тушакак йымен возо. Сакар пычалжымат шуэн колтыш, мераҥ дек куржо, вара тудым Левентей кугыза дек нумал тольо.
—	Йӧра, первый лӱймылан пеш сай, — мане Левентей кугыза.
Сакар ӧрӧ, Левентей кугыза мокташыже мокта, да йӱкыштыжӧ ала-мо тугай ойлен моштыдымо ылчык уло: «Тый, Сакар, пычал кучылташ але изи улат» манмыла чучеш.
—	Мо, кугызай, ыжым келыштаре мо? — ӧрын йодо Сакар.
—	Уна, ончо, кушак логалтенат... Коваштыжым локтылынат...
Сакар мераҥым нӧлтал ончале — пычалысе уло ядра мераҥын ӧрдыжлу коклашкыже пурен каен.
«Вуйышко ончо» маньым вет, — пычалым шӱшшыжла шыман гына пелештыш Левентей кугыза. — Кызытше йӧра, кызыт мераҥ коваште шергакан огыл, а шыжым урым тыге лӱйылташ тӱҥалат гын, шканет кугу наклатым ыштет. Рожын коваштылан пел акым веле пуат. Луйым але рывыжым тыге покшеч лӱет гын, вара йӧршеш локтылат. Шуко пычалзе тиде шотым ок шинче, южыжо шинча гынат, лӱен ок мошто. Садлан пазарыште кӱлеш акым налын огыт керт. Сай сонарзе кеч-могай янлыкымат, коваштыжлан кӧра лӱя гын, вуйым ончен лӱя. Ожно Ялкай кугыза ик ядра дене ур шинчам ончен лӱя улмаш... Уна, уна, адак толеш...
Кернак, тудо велымак вес мераҥ кудалеш. Левентей кугыза шойик шӱшкалтыш. Мераҥ чурк лие. Сакар адак пудештарен колтыш. Мераҥ налын шуымыла йӧрлын кайыш. Туге гынат, ыш тыплане, пӧрдал-пӧрдал, умбаке кая. Левентей кугыза ден Сакар мераҥ почеш куржыч. Мераҥ утлен ыш керт. Сакар, поктен шуын, тошкале. Левентей кугыза вуйжым рӱзалтыш:
—	Ындыже шеҥгел йолжым веле пудыртенат... Мераҥ шеҥгел йолжым йоҥгештарен кудалеш. Ончыл йолжо эҥерташ веле. Садлан мераҥ кудал ыш керт. Мераҥым шеҥгел йолжо пукша.
Сакарын шӱмжылан йӧсын чучо. Кокымшо ганалан лӱймаштат вуеш логалтен огыл. Тидым шижме гай лийын, Левентей кугыза пелештыш:
—	Нимат огыл, эркын-эркын тунемат...
Тылеч вара Левентей кугыза чодраш кая гын, Сакар керек-кузе гынат пижын мия. Левентей кугыза шкежат Сакар деч посна коштмым чарныш. «Сакар пиалан, Сакар дене кает гын, яра от тол», — манеш. Пычал дене ик шыже коштмеке, Сакар кудалше мераҥланак вуйышко логалташ тӱҥале. Тидыжым шке шотшо дене, Левентей кугызан туныктымыж деч посна, келыштарыш.
Телымже, луйым пуштмекышт, Левентей кугыза, кум теҥгеат пелеш шотлен, Сакарлан шке пычалжым пуыш. Луй оксаж дене шканже кугурак пычалым нале. Тылеч вара Сакар чын сонарзе лие.
* * *
Луйым лӱен толмо эрлашыжым Сакар Лопнурыш Чужган Осып дек луй ден ур коваштыжым наҥгайыш. Сакарын миймыж годым Чужган кугыза лачак кевытыштыже ыле. Сакар ончычын ур коваштыжым луктын пуыш. Чужган кугыза ур коваштым савыркален ончышат, шыман гына йодо:
—	Икте веле мо?
—	Таче икте веле.
Сакар йырже ончале, шеҥгелныже кок палыдыме еҥ шога.
—	Ончыкто, тыште лӱдшаш уке, — Чужган кугыза Сакарым ӱшандарыш.
Сакар луй коваштыжым луктын пуыш. Чужган кугыза луй коваштымат, савыркален-савыркален, пеш чот ончыш, вара ур коваштымат, луй коваштымат поген пыштыш. Сакар деч йодо:
—	Тыланет мо сату кӱлеш?
—	Осып кугызай, тошто пуышашем шотлет гын, йӧра ыле, — пелештыш Сакар.
—	Мом тудым ойлаш, пуышашет шуко огыл. Вес гана шотлена. Кызыт мо кӱлешетым нал.
Сакар Чужган кугыза дене ӱчашаш ыш тӱҥал. Кузе ӱчашет? Чужган кугыза пеш шыман мутлана. Сакар чайым-сакырым, кремга ядрам, пел кремга пычалтарым, витле пистоным кевыт гыч нумал лекте. Аважлан кремга клендырымат Чужган кугыза шкак темлен пуэн колтыш.
* * *
Филипп Афанасьевич, делянкыш миймекыже, пурыс пырнялан руымым, посна вискален, шотлен возыш. Пулыкшым адак посна шотлыш. Марий-влак тудым ончылгоч подылтенытат, Филипп Афанасьевич тиде ганаже пеш шукыжак ыш кычалтыл. Вот айык вуя толеш гын, тӱрлӧ кӱлдымашыжланат пижедылеш: то пырня парня вочмо наре кӱчык лиеш, то кужу лиеш, то пужарымаште выле кодын, то угыч эрыктымаште йытыран ыштыме огыл... Пу гын, теве шуэн оптымо, я утыжым тыгыдын шелыштме... Мом-гынат экшыкым муэда. Важыклан кумырым я шымырым кудалта, а вет кресаньыклан кумыржат шерге. Важыклан кумыр дене кучен кодымаштак янда завод озалан шӱдӧ теҥге дене парыш лиеш...
Изиш подылтет гын, але иктаж ӱй ден мӱй гайым намиен пуэт гын, Филипп Афанасьевич йӧршеш вес еҥ лиеш: ойла, воштылеш, тыгыде-тагыде зияным пырчат ок уж. Кызытат, лӱмын подылтымо деч вара, тудо Стапанмытын пашаштым пеш сайын приниматлыш.
—	Эрла мийза, окса лиеш, — Филипп Афанасьевич рогозан терыш кӱзен шичмекыже мане.
—	Тау, Вилип Опанасыч, пасибе, — марий-влак упшыштым нальыч.
Стапан адак кучер олмыш кӱзен шинче.
—	Ну, чеверын! — Филипп Афанасьевич кидшым лупшале.
Стапан сапым шупшыльо. Кылмен шогышо имне кенета тарваныш. Тер, тӧршталтен, мунчалтыш.
Корнышто Филипп Афанасьевич Стапан дене ыш мутлане, корно мучко ала-мом шонен кайыш. Пачерышкыже миен шумекше, Стапаным изирак пӧлемышкыже пуртыш, ик чаркам шке йӱӧ, ик чаркам Стапанлан пуыш, вара ӱстембаке кагазым луктын пыштыш, кидышкыже ручкам нале да йодо:
—	Саде мариетын лӱмжӧ кузе?
—	Могай марийын? — ыш ыҥыле Стапан.
—	Вот тебе раз, тинь монденат? Значит, тыньым чотрак кыраш кӱлеш ыле.
—	А-а, Сакарым йодат улмаш...
—	Значит, тудын лӱмжӧ Сакар? А фамилийже кузе?
Стапанын вуйжо гыч арака пуш шукертак лектын пытен. Арака пуш дене пырляк агытанлыкшат лектын каен. Стапан адак ӱҥышӧ марий лийын кодын.
—	А, Вилип Опанасыч, судшо можо, ок кӱл. Судыш коштын, паша ыштышаш веле кодеш.
—	А тугай разбойникым туныкташ кӱлеш.
—	Сакарым судитлат, а мыланемже могай пайда?
—	А миньжым тинь монден? Миньын время йомын. Минь служащий еҥ улам.
—	Тугеже тый шке судыш пу, Вилип Опанасыч.
—	Тудо тиньым кырен але миньым? — шыдешкыш Филипп Афанасьевич.
Стапан лӱдӧ. Суд деч огыл, а Филипп Афанасьевич деч... Филипп Афанасьевичым сырыкташ ок йӧрӧ... Ок йӧрӧ!
Стапан ойлаш тӱҥале:
—	Захар Ефремов, Кудашнур марий... Мо лиймыжым шкат шинчет. Ужыныт: Ужанур марий-влак Придон Епишев ден Ипат Пайметов.
Пел шагат гыч Филипп Афанасьевич прошенийым возен пытарыш, земский начальник дек колташ ямдылен пыштыш. Тыге Сакар ӱмбаке ик кечыштак кок кагаз возалте.
КОКЫМШО ЙЫЖЫҤ
1
Мардеж ушдымыла толаша: изин-кугун шӱшка, пирыла урмыжеш, таргылтышла кычкыралеш, окнашке вуйдымо коракла толын перна, оралте леведыш йымак пурен, леведышым чытырыкта, оралте гоч лумым тӱргыкта; чылт ия сӱанмарийла толаша; ял вуйышто шинчыше школ пӧртым савырал шуышашла тӧча, пӧртыш пурен каен, ӱстембалне йӱлен шинчыше керосин лампым пуал йӧрыктен, ӱстембалне кийше кагазым, тетрадь-влакым, книжкам вужгыктен кышкынеже. Ӱстел воктен пӱгырнен шинчыше еҥ — ялысе учитель Григорий Петрович — мардеж толашымым ок шиж. Шке пашашкыже вуйжыге каен. Ончылныжо кум тӱшка тетрадь кия. Кажне тӱшкаштыже — коло-коло вич тетрадь. Кажне тетрадьшым ончаш, йоҥылыш возымыжым тӧрлаташ кӱлеш. Тунар паша улмаште мардеж урмыжмым колышташ ярсет мо?
Тетрадьым ончен-ончен, Григорий Петрович нойыш.
Тиде жапыште, уло кертмыжым кычкыралын, мардеж окнаш толын керылте. Окна янда тыр-дыр-дыр чытырналте. Григорий Петрович, окна дек миен, кидше дене тул волгыдым шойыштен, тӱгӧ ончале, но йӱд пычкемышыште нимомат ыш уж: окна кандыкым лум вӱдыл шынден. Пӧрт воктен, уждымо еҥла шӱшкен, кыркален, мардежын куржталме йӱк-йӱанже гына шокта.
Григорий Петровичын чонжылан йӧсын чучаш тӱҥале... Ушыжо тӱрлыжымат шона... Кугу теҥыз... Теҥызыште толкын... Пӧрт ора гай вӱдоҥ-влак лупшалтыт. Вӱдоҥ коклаште — шкет карап . Карап шанчашла тышке-тушко лупшалтеш... Карап кӧргыштӧ Григорий Петрович шкетын... Шучко!..
Григорий Петрович ишке гыч скрипкажым нале. «Иоҥ-йоҥ-йоҥ» шоктыктен оҥарыш, смычокшо дене «гой-й, гой-й, гой-й» шоктыктен йыгалтыш. Вара «Лесная сказка» вальсым шокташ тӱҥале. Тиде вальсым Григорий Петрович пеш йӧрата.. Путыракше тудлан кокымшо ужашыже келша. Тудыжо чылт марий муро семын савырна. Марий мурымат Григорий Петрович шуко шинча, скрипкаж дене эре шокта. Кызытат шиждеак вальс гыч марий мурышко толын лекте. Скрипкаже почеш муралтен колтыш:
Кудвече гочет ончальымат,
Уремын-уремын койдале,
Урем гычет ончальымат,
Пасуын-пасуын койдале.
Пасу гычет ончальымат,
Олыкын-олыкын койдале.
Олыкышкет ончальымат,
Ломберын-ломберын койдале.
Тендан олык — мемнан орлык,
Кунам ломбыжо пеледеш?
Ужар ломбыжо ок пелед гын,
Мо ден олыкда сылнештеш?
Мемнан илыш — тулык илыш,
Лачак мурна веле улдалеш.
Мемнан мурына огеш лий гын,
Мо ден илышна сылнештеш?
—	Могай сылне муро... Кеч мутшым нал, кеч семжым нал — яндар шӧртньӧ. А ме, марий-влак, шкенан мурынам аклен огына мошто. Ме, марий интеллигент-влак, марий мурым мураш вожылына. Эх, йомшо турня-влак!..
Григорий Петрович скрипкажым ишкыш сакалтыш, ӱстел ӱмбачын парня кӱжгытрак книжкам нале, лаштыклен ятыр шинчыш, вара, кынел шогалын, шыдешкен лудаш тӱҥале:
О родина моя!..
За что любить тебя? Какая ты нам мать, 
Когда и мачеха, бесчеловечно злая, 
Не станет пасынка так беспощадно гнать, 
Как ты детей своих казнишь, не уставая?
Любя, дала-ль ты нам ӧдин хоть красный день? 
На наш весенний путь, раскинутый широко, 
Ты навела с утра зловещей тучи тень, 
По капле кровь из нас всю выпила до срока! 
Как враг губила нас, как яростный тиран! 
Во мраке без зари живыми погребала, 
Гнала на край земли, в снега безлюдных стран. 
Во цвете силы — убивала...
Мечты великие без жалости губя, 
Ты, как преступников, позором нас клеймила, 
Ты злобой душу нам, как ядом, напоила... 
Какая-ж мать ты нам? За что любить тебя?..
—	Тыге, Мельшин йолташ, тыге. Тый чыла мыйын шонымемак возенат. Молан мыланна кугыжан Российым йӧраташ — тыланет, Мельшин йолташ, тугак мыланем? Вет тыйым, коло ныл ияш рвезым, шемер калыклан полшаш шоныметлан, революционный пашатлан Петропавловский крепостьыш петырен шынденыт. Кум ий тушто шинчымекет, тыйым казнитлен пушташ судитленыт, но пушташыже пуштын огытыл, тидын олмеш мӱндыр Сибирьышке, Акатуйыш, латкандаш ийлан каторгыш колтеныт... Туге гынат, тынар орлык ужмо ӱмбачат, тый шочмо элетым, шочмо мландетым йӧратенат. Молан?
За что — не знаю я: но каждое дыхание, 
Мой каждый помысел, все силы бытия — 
Тебе посвящены, тебе — до издыхания! 
Любовь моя и жизнь — твои, о, мать моя!
—	Кернак шке аватым, кеч-могай лиеш гынат, йӧратет. Авам йӧратыман! Шочмо элым йӧратыман! Тый, Мельшин йолташ, керым ойлет... А мый? Мыят шочмо элым йӧратем, но кугыжан Российым огыл, а ончык лийшашлык эрыкан Российым! Миклай кугыжан Российже мыланем, тыгак марий калыкланат, изивате ават огыл. Тудо мыланна — тюрьма. Мыланна кугыжан Российыште шӱлалташат вольна огыл. Кугыжан элыште мемнан мона уло? Мемнан йозак тӱлышашна, иза-шольынам салтаклан пуышашна веле уло. Кугыжан Российлан мемнан йылмынат ок йӧрӧ, койышнат ок келше...
Омсам ала-кӧ тук-тук-тук пералтыш. Григорий Петрович пылышым шогалтыш: мардеж мо пеш чот талышныш?
Адак тук-тук-тук шоктыш. Тиде мардеж огыл!
Григорий Петрович пальтожым вачышкыже сакалтыш, упшым упшале, пӧртончыко лекте. Изиш лиймеке, кугу капан еҥым вӱден пуртыш. Пурышо еҥын вуйжо башлык дене пӱтырымӧ.
—	Ну игече!.. Сай оза тыгай игечыште пийжымат тӱгӧ ок лук.
—	Тый, Василий Александрович, тыгай игечыште кушко коштат?
—	А вот пале, кушко коштам... Пӧрт воктенет тугай пургыж — пыкше-пыкше пурен кертым...
—	Ну, башлыкетым рудо, пальтоэтым кудаш, понаретым пу.
—	Уке, Гриша, мый пальтом кудаш шинчаш толын омыл. Мый посол улам... Ну, впрочем, пускай изишак вучат...
Василий Александрович понаржым ӱлык шындыш, башлыкшым рудыш.
—	Пальтом ом кудаш... Пӧртет юалге.
—	Тидыже чын огыл, мыйын пӧртем шокшо. Тыйын шке шокшетым мардеж наҥгаен пытарен. Ом пурто гын, тошкалтыш мучашеш кылмен колет ыле, — воштылеш Григорий Петрович.
—	Тыге мыскылет гын, кудашам.
Василий Александрович пальтожым кудаше. Ужар тӱркандран  пинчакше, волгыдо полдыш-влакше тудын чодра кондуктор  улмыжым ончыктышт. Григорий Петрович изи капан огыл гынат, Василий Александровичын пылышыж дене тӧр веле. Василий Александровичын шинчаже шеме, келге, саҥгаже лопка. Григорий Петрович але кушкын шушо яштката рвезе, а Василий Александровичлан кумло ий утларак. Туге гынат, когыньышт коклаште ала-мо тугай пален кертдыме икгайлык уло...
—	Ну, Гриш, мом ыштылат, кузе илет? Уроклан ямдылалтат?
—	Тетрадь-влакым ончен шинчышым. Вара ала-мо чонлан йӧсын чучаш тӱҥалят, скрипкам шоктышым. Тыйын толмет деч ончычын Мельшинын «К Родине» лӱман почеламутшым лудым.
—	Ну, шкеже мом возет?
—	Теҥгече ик почеламутым возенам. Возенам манаш ок лий, кусаренам манаш гынат, чылт керак ок лий, ну, келыштаренам манаш лиеш. Ик руш поэтын почеламутшым лудым да теҥгечысе кечемлан келшышыла чучо...
—	Лудын ончы-ян, колыштына.
Григорий Петрович кагаз лоҥга гыч ик лаштыкым лукто да тыге лудо:
Шем ойго шӱмыштем. Мардеж шӱшка,
Огеш шу илымат... Умбалне — шокшо... Теҥызат лӱшка.
Сай ырыкта кечат.
Поран пӧрдеш... Шинчаште вӱд налеш...
Перен шинча «оза». Умбалне — мирт, ужаргын мирт кушкеш,
Пеледын ош роза. Чылт илыдеак илышем эрта,
Эрта чылт эпере... Умбалне — илыш... Воштылмат шокта.
Пиал чыла вере!
Григорий Петрович лудын пытарыш, Василий Александровичын мутшым вуча. Василий Александровичын саҥгаже куптыргыш.
—	Тиде тыйын стиль огыл, Гриш, — мане Василий Александрович, — тиде Лохвицкаялан шотлан толеш. Тиде, милый мой, сентиментализм... Почеламутет мыланем ок келше. Мемнан илыш нигунамат эпере ок эрте. Тыге ойлаш мыланна ок келше. Тыге Лохвицкая гай буржуазный поэт-влак ойлат. Нуно тидын деч молым ойленжат огыт керт. Адак шолдра буржуа-влаклан нунын шӱмышт шелеш: «Пиал чыла вере!..» А кушто кызыт пиал чыла вере уло? Илышыште шукыж годым тыге лиеш: иктылан пиал, весылан ойго. Тый шинчет, Аркамбал волостьышко землемер-влак толыныт. Зверевым землеустроительлан назначаеныт... Столыпинский законым илышыш пуртынешт. Кулак-влаклан эн сай мландым укрепитлаш тӱҥалыт. Хуторыш лекше-влак лийыт.
—	Ну, тысе марий-влак столыпинский хуторыш лекташ огыт кӧнӧ.
—	Кулак-влакат огыт кӧнӧ?
—	Тыште кулакшат икте веле.
—	Вет мландыжым тиде яллан веле огыл, чумыр волостьлан манме гае пӱчкедаш тӱҥалыт. Волостьышто ик кулак веле мо? Сайрак ончалаш гын, тиде ялыштак ик кулак веле огыл. Кулакше огыл гын, кулак лияш шонышыжо, мый шонымаштем, уло.
—	Конешне, чылт «уке» манаш ок лий.
—	Мыланна тиде мланде пӱчкедымашым шкенан пашаланна полшыкташ кӱлеш. Мыланна шемер марий-влаклан ыҥылыктараш кӱлеш: кугыжан чиновник-влакше незер-влаклан нигунамат огыт полшо, нуно эре поян-влак век улыт. А кызыт- сайракын чие, скрипкатым нал — мардеж тыпланыш ала-мо... Зверев дек каена. Мый тый декет лӱмын толынам.
—	Тый... Мыйым... Зверев дек наҥгаяш толынат? Тый Зверев дек коштат? Мый тыйым ом ыҥыле, Василий Александрович.
—	Тый, Гриш, чудак улат. Конешне; Зверев — осал зверь. Но тудо земский начальник, тыйын школетлан почетный блюститель. Тиде икте. Вес шотшо тыгай: просто айдеме шотышто тудо уда огыл. Преферанс модышлан пеш сай партнер, уналыкеш мийшылан поро кумылан оза, тый гает скрипачлан ватыже, Ольга Павловна, пеш мастар аккомпаниатор. Таче адак ик ешартыш уло: Петербург гыч Тамара ӱдыржӧ толын. Тидыжым тыланет келшыме шот гыч ойлем.
—	Молан мыланем?
—	Эн ончычак Тамара почеш куржталышташ мый дечем писырак йол кӱлеш. Вес шотшо — Зверев дек игече палаш коштам.
—	Тый оккӱлым ойлыштат, Василий Александрович.
—	Ну, Гриш, ынде каена. Кызытат шуко вучыктышна. Дворян-влак кугун вучаш огыт йӧрате.
—	Дворян-влак мыйым «прочь» огыт вучо гын, сайрак лиеш ыле... Мый нунын дене родо кучаш ом шоно. Тыланетат ӧрам, Василий Александрович, тый...
—	Ситыш, ситыш, Гриш. Тиде нерген вес гана мутланена, кызыт каяш кӱлеш.
Григорий Петрович адак ала-мом ойлынеже ыле, Василий Александрович чиен шогалын, понаржым кидышкыже нале, Григорий Петрович ӧкымеш чиймыла чийыш, скрипкажым футлярышке пыштыш...
—	Гриш, кужу шулышан портышкемым чие, штиблетым так налына... Ала штиблет ӱмбач пура? Пура гын, портышкеметым штиблет ӱмбач чие. Мый туге чиенам.
2
Изиш лиймеке, Василий Александрович ден Григорий Петрович уремыш лектыч. Мардеж тыпланен, каваште йыли-юли шӱдыр-влак коедат. Туге гынат, ошкедаш пеш сай огыл, мардеж южо вер гыч лумым йӧршеш тӱргыктен наҥгаен, южо вере капка дене тӧр пургыжтен шынден. Василий Александрович понарже дене волгалтарен, кужу йолжым шуйкален, пургыжым келын, ончыч кая. Григорий Петрович почешыже вурсен-вурсен лумым келеш:
—	Мо кӱлешлан, Василий Александрович, тый мыйым тыге лум келаш луктыч? Ом мий ыле гын, земский начальник арестоваен наҥгая ыле мо?
—	Ну, тыйын маскала шке вынемыштет киймет молан йӧра? Ну, тый илышым ужынат мо?
—	Земский начальникын илышыжым ужмо мыланем молан кӱлеш?
—	Кӱлеш, Гриш. Земский начальникын илышыжымат палаш кӱлеш.
Тыге чеҥгесен, Василий Александрович ден Григорий Петрович кок пачашан пӧрт деке миен шуыч. Тиде пӧртын кокымшо пачашысе окна-влакше уремышке ош волгыдым ятыр торашке кышкат. Кечывалым эртен кайме годым раш пале: пӧрт йырваш оҥа дене ковыжлымо, ошалге кӱрен чия дене чиялтыме, тугай чия денак капка ден саварат келыштаралтыныт. Уремышкыла балкон уло, садышкыла — терраса.
Василий Александрович, шинчырым мурыктен, изи капкам почо. Капка деч тораштак огыл пӧртончыл уло.
—	Почешем тол, — мане Василий Александрович. — Ужат, кузе тыйым вучат, капка деч пӧртончыл дек шумеш лумым куэнат шынденыт.
—	Дворян-влак кулыштым яра кийыкташ огыт йӧрате.
Василий Александрович тиде мутлан вашмутым ыш пу, пӧртончыл омса воктене кандраште кечыше кольчам шупшыльо, тунамак ала-кушто, кӱшнӧ, оҥгыр йӱк шоктыш. Шукат ыш лий, тошкалтыш дене еҥ волымо йол йӱк шоктыш.
—	Кӧ? — вичкыж ӱдрамаш йӱк йодо.
—	Мый, Маша, мый, кондуктор...
Кӱртньӧ сура пернылме шылт-шолт шоктыш да тыманмеш омса почылто.
—	Пурыза, пурыза, Василий Александрович, — ӱжеш вичкыж йӱк.
Григорий Петрович омса лондем гоч вончымыжо годым вичкыж йӱк ешарыш:
—	Поро кас лийже, Григорий Петрович.
Григорий Петрович ӧрӧ: кӧ тыште, лӱмым каласенак, тудым саламла? Кӧ тыге ойлаш туныктен? Шонен шуктыдеак пелештыш:
—	Поро кас лийже!
Тунамак пӧртончыл омса тӱкылалте, Василий Александрович ден Григорий Петровичым ончылтен, самырык ӱдыр тошкалтыш дене куржын кӱзыш, пӧрт омсам почо. Григорий Петрович ден Василий Александрович изи кыдежыш пурышт. Тушто, пырдыжыште — кугу воштончыш; воштончыш кок могырышто кок лампе йӱла. Ишкылаште ятыр вургем кеча. Кӱвар ӱмбалне келге калош ден портышкем-влак койыт. Омса деч торак огыл пушкыдо пӱкен шога.
Василий Александрович пальтожым кудаше, башлыкшым рудыш, пӱкеныш шинче, йолжым Григорий Петровичлан шуялтыш:
—	Портышкемем шупшыл лук, вара тыйыным шупшын луктам.
Василий Александрович дек Маша куржын мийыш, портышкемжым кудаш нале.
—	Ынде, Маша, шке пашатым ышташ кае, — мане Василий Александрович. — Тиде еҥлан мый шке полшем.
Изиш лиймеке, шкеныштым тӧрлатен пытарымеке, Василий Александрович Григорий Петровичлан каласыш: «Скрипкатым тиде пӱкенеш кодо», — а шкеже вес кыдежыш ошкыльо.
Григорий Петрович тудын почешыже кугу гостиныйыш пурыш, пӧлем покшелне кугу ӱстел тура потолокеш сакыме кугу лампе йӱла. Лампын тарелкыже, шинчам йымыктарен, ош волгыдым йоктара. Ик велне, пырдыж воктен, йылгыжше шем пианино шога. Пианино воктене кок ӱдрамаш шинчат: иктыже — чалемаш тӱҥалше ӱпан, весыже — але самырык ӱдыр ала-мо: кыдалже пеш вичкыж. Изиш ӧрдыжтырак, книга дене чурийжым петырен, кумшо ӱдрамаш шинча. Гостиныйын вес тӱрыштыжӧ ужар сукна ӱмбалан изи ӱстел йыр ныл еҥ погынен шинчыныт. Нуно карт дене модыт. Лачак Григорий Петровичын пурымыж годым иктыже, ӱдрамаш гай кужу ӱпанже, кычкырале:
—	Шым пик!
—	Икте деч посна кодыч, бачышка, — воштылале тӱредме ӱпан, тӱредме пондашан, чал ӧрышан, кугу капан еҥ. Тудо ошалге-кӱрен тӱсан кужу пинчакым чиен.
Тиде жапыште Василий Александрович кӱжгӧ йӱкшӧ дене пеҥыжалтыш:
—	Господа, теве тыланда шкенан Паганини, пагалаш, йӧраташ йодам.
Григорий Петрович эн ончыч чал ӧрышан еҥ дек мийыш:
—	Здравствуйте, Матвей Николаевич!
—	Здравствуйте, здравствуйте, Григорий Петрович! — Матвей Николаевич Зверев Григорий Петровичын кидшым кучыш, ик жаплан ыш колто. — Ой, сай огыл, сай огыл, Григорий Петрович, тыге кугешнаш сай огыл! Мемнан гай шоҥго-влакым пагалаш кӱлеш. Тыге ӱжаш колтымым вучымо ок кӱл, толаш кӱлеш.
Григорий Петрович моло-влак дене кидым кучымо годым Василий Александрович ӱдрамаш-влак дене мутланыш.
—	Мо пеш шуко коштда, Василий Александрович? — йодо вичкыж кыдалан ӱдыр.
—	Поранже, поранже могай ыле! Ноябрь мучашыште тыгай пораным кӧ ужын! Шкемым теве-теве урен шында. Адак корныжат кӱчык огыл, Тамара Матвеевна.
—	Мыйым «Тамара Матвеевна» манын ида ман, тыге лӱмдымым мый ом йӧрате. Мыйым просто «Тамара» манза. Студент семын...
—	Тамара, мом ойлыштат? — кугу капан ӱдрамаш ӱдыржым чарыш.
—	Ах, маман ne je trouver mauvais , кызыт саман вашталтын.
Тиде жапыште ӱдрамаш-влак дек Зверев ден Григорий Петрович мийышт.
—	Ольга Павловна, теве тиде еҥ — кугуракым пагалыдыме, начальникым шотлыдымо учитель Григорий Петрович Веткан. Палыме лийза. А тидыже, куптыргышо куваже, — мыйын ватем, поэт-влак семын каласаш гын, курымаш пелашем, — шутитлен ойла Матвей Николаевич. — А тиде вырляҥгыже ӱдырем лиеш.
Ольга Павловнат, Тамарат Григорий Петровичлан кидыштым пуышт.
—	А тидыже, — Зверев кумшо ӱдрамашым ончыктыш, — тыйын гает калык волгалтарыше еҥ, Нагар сола учительница Зоя Ивановна Кугунерова.
Зоя Ивановна ден Григорий Петрович кидыштым ваш кормыжтальыч.
—	Григорий Петрович, мемнан Ольга Павловнан кидше тыланет шукертсек чыгылт коштеш, — Матвей Николаевич куважым ончен пелештыш.
—	Матвей Николаевич, тый мыйым кузе рекомендоватлет! Григорий Петрович мыйым ала-мо деч осал кувалан шотлаш тӱҥалеш.
—	Тый, Ольга Павловна, мыланем мутем кошарташ эрыкым ыжыч пу. Мый «шукертсек тыйын скрипкат почеш пианиныжым шоктынеже» маннем ыле.
—	Григорий Петрович, тый скрипкатым кондышыч?
—	Скрипкажым ок кондо гын, шкенжымат ом кондо ыле, — коклаш пурыш Василий Александрович.
—	Матвей Николаевич, тыйын верчет мый нальым, бачышка адак шым пикыш шумеш торгайыш, — чал пондашан еҥ картым Матвей Николаевичлан шуйыш.
—	Тау, доктор, мом тушто шонаш, шым треф, — мане картым кидышкыже налмекше Матвей Николаевич. — Ольга Павловна, тый уна-влакым ончо.
—	Тый Григорий Петрович, скрипка шокташ пеш мастар улат, маныт. Вара тый музыкылан кушто тунемынат? — Ольга Павловна, шем шинчаж дене шыматен, Григорий Петровичым ончале.
—	Мастарлан шотлышо-влак, Ольга Павловна, йоҥылыш лийыт, мый просто дилетант веле улам. Тунемашыже мый музыкылан посна тунемын омыл. Семинарийыште тунеммем годым моло дене пырляк музыка урокым колыштынам.
Григорий Петрович ден Ольга Павловна музыка нерген ойлаш тӱҥальыч. Тамара нота-влакым онча, Григорий Петровичын йӱкшым колыштеш, коклан уш висаж дене висен, ала-кӧ дене таҥастарымыла, бархат гай шинчаже дене Григорий Петровичын кап-кылжым шереш...
Изиш ӧрдыжтырак Василий Александрович ден Зоя Ивановна мутланат. Утларакшым Василий Александрович ойла, Зоя Ивановна колыштеш веле.
—	Тыйын пашат, Зоя Ивановна, Тамарам пален налаш. Тудлан кернакак студенческлй революционный кружокышто шогымылан Петербургым кодашыже верештын але ӱдыржым Петербургышто приличне ашнаш пагалыме Матвей Николаевичын тегак вийже ок шуто?
—	Мыйын шонымаштем, пытартышыже утларак чынлан толеш, — Зоя Ивановна пелештыш.
—	Ала тидыжат, тудыжат уло. Кеч-кузе гынат, тудо студент коклаште лийын. Мыланна тудым сайын пален налаш кӱлеш. Тый тудын дене келше, тудын ӱшаныме еҥже лий. А тиде анархистшым, — Василий Александрович Григорий Петровичым ончыктыш, — чын корныш лукташ мый шке ӱмбакем налам. Тиде пытартыш жапыште тудо ятыр весемын. Кузе весемын, манат гын, мемнам, марксист-влакым, руш улына гынат, пагалаш тӱҥалын. Ончычшо тудо чыла руш еҥым марийын тушманжылан шотла ыле: «Те колонизатор улыда, те мемнам айдемыланат огыда шотло, те, мемнан вӱрым йӱын, лӧчаш толын улыда» манеш ыле. Кызыт ынде тыгай мутым мыланем ок ойло. А тышке пыкше кондышым... Ынеж тол ыле. Теве ончо, музыка нерген Ольга Павловна дене кузе шыман мутлана, а иктаж мутым марий калык нерген оҥайсыр пелешташ гын, чылт чодырканла  ылыж кая...
Тиде жапыште Григорий Петрович ончыл кыдежыш каен колтыш. Ольга Павловна Василий Александрович век савырныш:
—	Тыйын протежет — просто прелесть... Музыка шотышто тудо пеш ыҥылыше еҥ.
—	Мемнан авайлан, кӧ изишак музыка нерген мутлана гын, — чыла прелесть... Пуйто тӱняште чылажат — музыка веле, — аваж шомак дене келшыдымыла койын, Тамара пелештыш.
—	Тамара Матвеевна, ах, извините, Тамара, — воштылалын коклаш пурыш Василий Александрович, — Григорий Петрович музыка нерген веле огыл, моло нергенат ойлен мошта.
Григорий Петрович скрипка ден смычокым кучен тольо.
—	Первыйлан мом шоктена? — йодо Ольга Павловна.
—	Нота лиеш гын, кеч-моат йӧра, — мане Григорий Петрович.
—	Туге гын, Моцартын концертшым шоктена, — Ольга Павловна нотым пианино пелен шогалтыш, кок сорта пӱкенешат сортам чӱктыш.
Григорий Петрович первый нотымак ӱшанлын нале. Кугу композиторын чонжым почын пуымылак шокташ тӱҥале. Ольга Павловна пеш сайын аккомпанироватла. Григорий Петрович кушто улмыжым мондыш...
Пытартыш аккорд, пӧрт мучко шергылт каен, шуленат ыш шу, сово ваш пернымаш йӱк-йӱан тудым вашталтыш... Григорий Петрович вуйжым нӧлтале: карт ден модшо-влак картыштым шуэныт, Василий Александрович ден Зоя Ивановна мутланымыштым чарненыт, Тамара шканже шке ӧрын, шинчажым пыч ыштыде, Григорий Петровичын кидысе смычокшым онча, Зверев, кынел шогалын, копажым ваш кыра:
—	Браво!.. Браво!..
Григорий Петрович тыгай моктымашым вучен огыл, садлан изиш аптраныме семын лие, туге гынат, ала-можо сайын, куштылгын чучо.
—	Господа, тиде партийым эрла модын пытарена, — уна-влакшылан каласыш Зверев. — Таче кодшо жапнам музыкылан пуэна... Ольга Павловна, мыланем «Демонын» арийжым му-я...
Ольга Павловна аккордым нале. Сем тӱҥалтышым шоктыш. Матвей Николаевич пушкыдо бас дене муралтен колтыш:
Не плачь, дитя, не плачь напрасно...
Матвей Николаевичын мурымыжымат пеш колыштыч.

—	Ынде Тамара Матвеевна мыланна иктаж-мом муралта, — адак пелештыде ыш чыте Василий Александрович.
—	К сожалению, мый ом муро, Василий Александрович.
—	Туге гын, иктажым декламироватлен пу.
—	Кернак, Тамара, иктажым ойло. Мый аккомпанироватлем, — ӱдыржын артистка койышыжым ончыкташ шонен, Ольга Павловна пелештыш.
—	Маман, мыланем минор тон кӱлеш...
Ольга Павловна тоным пуыш. Тамара оҥ альт дене декламироватлаш тӱҥале. Ольга Павловна пеш келыштарен аккомпанироватла:
Может быть, это был только радостный сон?
Кто-то светлый открыл мне дорогу мою...
И сказала душа: это он... это он...
Тот, кого я люблю...
На руках у него след оков и цепей..
И в далеком, холодном краю
Он страдал за других...
Тамаралан сово кырыше ыш лий. Чыланат шӱлыкын шинчат. Василий Александрович гына Кугунеровалан шыпак каласыш:
—	Ӱдырет романтик шот дене оҥарыме. Тидым мыланна мондыман огыл.
Кок янда вошт чымалтын, урем гыч йӱшӧ еҥын кычкыралын мурымо йӱкшӧ пӧртышкӧ витыш, кукшо козыра дене пылышым удырале.
—	Нине марий-влакын мурыштат уке ала-мо, ала-могай ирын веле урмыжыт... — ала йодын, ала так пелештыш Ольга Павловна.
Григорий Петровичын кӧргыжлан йӧсын чучо, шыде шомак тӱрвӧ гычше изиш ыш тӧршталте. Уло эрыкшым поген, Григорий Петрович шкенжым кидышкыже нале. Тыманмеш ала-мыняр шонымаш вуйыштыжо пӧрдын савырныш. Мом ышташ? Тыгай чон корштыктышо мутлан кузе вашмутым пуаш? Григорий Петрович кидышкыже скрипкажым нале, кодшо кеҥежым Кудашнурышто колмо сӱан мурыжым шоналтен, смычокшо дене йыгалтен колтыш, скрипка йытмыжалтыш. Ольга Павловна чытен ыш керт — аккомпанироватлаш тӱҥале, шола кидше пианино клавиш-влак гыч марий тӱмыр йӱкым лукташ тӱҥале. Колыштшо-влак коклаште лачак Зоя Ивановна веле марий муро семым шижын, молышт, Григорий Петрович ала-могай вальсым шокта але пеш мастарын импровизацийым ышта, шонышт. Эн чотшо Тамара ӧрын: Петербургышто тудлан шуко студент-влакым, шуко рвезе чиновник-влакым, гвардий офицер-влакым ужаш, нунын дене мутланаш логалын. Нунын коклаште южышт, англичанин манмыла, «гай лайф» гычшат ыльыч, но але марте ик пӧръеҥат тудын шӱмыштыжӧ пеҥгыдын сӱретлалтын огыл. Тамара, кунар онча, тунар тудын ушыжо ыҥылыдымын Григорий Петрович йыр пӧрдеш... Моло кавалер-влак дене таҥастара. Тыште ялысе учитель ыҥылыдыме мелодийже дене Тамаран чонышкыжо шеҥынак пура... Уке, тыге ок йӧрӧ, тыгай шонымашым вуй гыч кораҥдаш кӱлеш! Тамара ушыж дене Григорий Петровичым ӧрдыжкӧ шӱкале, чытен кертде, вес пӧлемыш кайыш.
Григорий Петрович смычокшым ӧрдыжкӧ нале. Скрипка йытмыжмым чарныш. Колыштшо-влак икганаште нимомат ышт пелеште, сово ваш кырымашат ыш шокто. Туге гынат, Григорий Петрович шиже, тудын скрипкаже марий мурым моло муро коклаште ончыл верыш лукто.
—	Григорий Петрович, тый могай вальсым шоктышыч але тыге сылнын импровизайышыч? — Ольга Павловна шыман гына пелештыш.
—	Тиде муро — марий муро. Тыге марий калык кечкыжеш, — мане Григорий Петрович.
—	Извините, Григорий Петрович, тый марий улат мо? — Григорий Петровичын шпилькыжым шиждымыла Ольга Павловна йодо.
—	Мый чынак марий улам.
—	Но тый чылт акцент деч посна ойлет... Тӱсет гычат марий улметым палаш ок лий.
—	Туге гынат, мый марий улам! — Григорий Петрович, артистла кумалын, вуйжым савышат, скрипкажым нумалын, ончыл пӧлемышке ошкыльо. Только тудлан пӧлемыш лекташ ыш тӱкнӧ: пӧлем омсаште, корным авырен, Тамара шога. Григорий Петрович первый Тамара деч кораҥ кайнеже ыле, но омсан пел велже веле почмо, ӱдырым шӱкал каяш, кеч-кузе гынат, оҥай огыл. Григорий Петровичлан Тамара ончылан шогалашыже тӱкныш. Тыманмеш шинчашт вашлие. Григорий Петровичын могыржылан йӱштын-шокшын чучо. Мо тиде тыгай? Сырымаш але куанымаш? Григорий Петровичлан сырымыжла чучо. «Мом тудо тыге онча? Мый янлык улам мо?» — шоналтышат, Григорий Петрович шеҥгек чакналтыш, ӧрдыжкырак кораҥе, вара каласыш:
—	Пожалуйста, пуро...
Тамара пурыш. Григорий Петрович ончыл пӧлемыш лекте, скрипкажым футлярыш пыштыш. Первый шоналтымашыже тыгай лие: пальтом чияш, кызытак тышечын лектын куржаш... Тунамже вара тудым йӧршеш ир еҥлан шотлат ыле, вара тудлан нигунамат тиде пӧртышкӧ толмыжо ок кӱл ыле... Молан тышке толашыже? Нине аристократ укш мучаш-влак Григорий Петровичлан молан кӱлыт?.. Куржаш!..
Куржаш Григорий Петровичын вийже ыш сите: Тамаран тӱсшӧ тудым авырыш... Шканже шке сырен, Григорий Петрович лекме пӧлемышкыже мӧҥгеш пурыш... Пурыш да чылт ӧрӧ: шоҥго доктор кидшым ораторла шуйкален ойла:
—	Ну пашаче улыт, честный улыт, но пеш культурдымын илат. Адак аракам йӱыт, зн сай огылжо — ӱдрамаш-влакыштат йӱыт. Икече тыгай случай лийын: Карамас гычын эрден эрак ик марий кудал толын. «Ватем аза ышташ тӱҥалын, но нигузе ыштен ок керт», — манеш. Мый акушеркым колтышым. Акушерка миен шуын да тунамак мыланем изи серышым колтен: «Аза ышташ толашыше вате пеш черле, температурыжо кӱшнӧ, шке содор тол». Мый тунамак кудальым. Миен шуым, ончем: черле ӱдрамашем мурен кия. Акушерка пеш вожылын, «извинитлыза, мый йоҥылыш лийынам, вате йӱшӧ улмаш», — манеш. Акушерка але самырык, тудым вурсет мо? Тудо...
—	Тыланет, доктор, шке практикыштет тӱрлыжымат ужаш тӱкна дыр? — Ольга Павловна докторын мутшым кӱрльӧ. — Мый нимо семынат тиде пашам ыштен ом керт ыле. Тый, доктор, герой улат.
—	Кинде кочде илаш ок лий. Кажне еҥ шке семынже кинде катышым кычалеш, — шыман пелештыш доктор. — Герой лияш мыланна мӱндыр...
—	Ольга Павловна, руш пословица тыге каласа: «Шӱшпыклан басньым огыт пукшо». Ужин нерген шоналташ жап, — пырдыжыште кечыше тыртыш шагатым ончалын, Зверев пелештыш. Пырдыж шагат пикш-влак латиктаным ончыктат.
—	Тамара, ужиным погаш шӱдӧ, — шке верже гыч тарванен, кугу ӱстел дек Ольга Павловна ошкыльо.
* * *
Ужин годым утларакше землемер ойлыш. Музыка нерген ойлымо годым тудо ойлышаш мутым ыш му гын, шке пашашкыже мут савырнымек, йылмыже рудалте.
—	Столыпин — кугу айдеме. Илыш кузе савырнымым тудо раш умылен. Молан Америка мемнан киндылан Европышто корным петыраш толаша? Молан Бельгий кресаньык десятин гыч кокшӱдӧ пуд киндым налеш? Кушто секретше? Америкысе фермер машина дене мланде пашам ышта. Тудын мландыже ик вере. Мемнан кресаньык аҥа гыч аҥашке коштынак куралме нарак жапшым эртара.
—	Пеш чыным ойлет, Алексей Антоныч. Ынде мемнан кресаньык шке мландыжлан шке оза лиеш — теве тыште Петр Аркадьевичын мудрый политикыже...
—	Мемнан кресаньыкат, мландыжым ик вере чумырен, машина дене ышташ тӱҥалеш гын, Америкысе фермер деч мӧҥгӧ ок лий.
—	Мыланем интересне, — коклашке Василий Александрович пурыш, — ну, мландыжым те ик верыш чумырен пуэда, а машиныжым кресаньык мо дене налеш? Адак кум-ныл десятинылан могай машиным налман? Вет Америкысе кажне поян фермер витле-кудло десятин мландым куча.
—	Первыйлан шогавуйым кудалтен, плугым налеш гынат, пеш сай лиеш, — ыш чакне землемер. — Вара, илен-толын, моло машинымат налын кертеш.
—	Адак иктым йоднем, — тидыжым ала Матвей Николаевич каласа, — Аркамбал обществыште мыняр еҥ мландым посна пӱчкыкташ шонышо уло?
—	Але шуко манаш ок лий. Первый ме мландым ял ден ялыным ойырена. Тиде жапыште калыклан ыҥылыктараш кӱлеш: мландым шкалан пӱчкыктымын могай пайдаже уло. Кресаньык умыла гын, община дене кучымо мланде ок лий, — Зверев, тыге кадыртыл, вашмутым пуыш.
Тыгай паша нерген кутырымо мут Ольга Павловналан ыш келше:
—	Матвей Николаевич, тыгай нерген шке канцелярийыштет, адак орол пӧртыштӧ але волостной сходышто мутланыметат сита. Тыште, ӱстелтӧрыштӧ шинчымет годым, весе нерген мутлане.
Вара Григорий Петрович век савырнен йодо:
—	Григорий Петрович, тый сонарым  йӧратет?
Тыгай вучыдымо мутым колын, Григорий Петрович трукышто нимом пелешташ ӧрӧ. Григорий Петрович, чынжымак каласаш гын, але марте ик тришкамат пуштын огыл. Кернак, изиж годым чӱчаш дене ӧршым кучен. Но тидым сонар манаш лиеш мо?
Григорий Петровичым Василий Александрович утарыш:
—	Ольга Павловна, сонарым кӧ ок йӧрате? Григорий Петровичлан киндым ит пукшо, только сонарыш колто. Шке эрыкше лиеш ыле гын, тудо школжымат кожлашке наҥгаен шында ыле. Григорий Петрович яндар южым пеш йӧрата. А кызытсе школышто шӱлаш йӧсӧ.
—	Лиеш гын, мыят шке канцелярием чодрашке куанен наҥгаем ыле, — Зверев мане.
—	Тый тугеже вара земский начальник от лий ыле, зверский начальник лият ыле, — Зверевым йочала ончен, Василий Александрович пелештыш. — Мемнан чодраште янлык шуко, ныл йоланжат, кок йоланжат...
Землемер, ӧрын, вуйжым нӧлтале, вилкыж дене тӱрвыжым шуралтыш. Докторын нер ӱмбалныже шинчалыкше шӧрын кайыш. Зоя Ивановна ден Григорий Петровичат ыҥылыдымын ончат... Ольга Павловна ден Тамара ала-мом вучышыла койыт. Зверевын шинчапунжо овараш тӱҥале. Василий Александрович, нимом шиждымыла, иктыланат пелешташ эрыкым пуыде, умбаке ойла:
—	Мыйын шонымаштемат, южо еҥлан чодраште сайрак лиеш. А теве мый, чодра кондуктор улам гынат, айдеме деч посна илен ом керт. Мый иктаж кече айдемым ом уж гын, мыланем йӧсын чучаш тӱҥалеш. Мый айдемым пеш йӧратем. Мыйын шонымаштем, тиде шотышто ме доктор дене пеш келшена. Докторат шке пациентше-влакым пеш йӧрата. Уке гын, тыгай маска лукышто интеллигент еҥ кузе коло вич ий служитлен кертеш ыле?
Доктор, лӱшкыктен, тарелкыжым шӱкале, кынел шогале, Ольга Павловнан кидшым шупшале, вара мане:
—	Сийланда тау лийже. Тыланет тымык йӱд лийже, манаш мыланем эрыкым пу.
Моло-влакат кынельыч, оза-влаклан таум ыштышт.
Зверев аҥыра еҥ огыл, но Василий Александровичын дерзостьшым тудо нигунарат вучен огыл, сандене тунамак кӱрлын огыл...
* * *
Лумым келын, урем дене каймышт годым Григорий Петрович Василий Александрович деч йодо:
—	Кугунерова молан Зверев дек толын шинчын?
—	Кок причина дене. Эн ончычак, Кугунерован школжыланат Зверев — почетный блюститель. Почетный блюстительлан почет кӱлеш. Почетым ыштынет гын, Зверевмыт дек толде ок лий. Нунын дек от пуро гын, нуным пагалыдымылан шотлат... Тидым тыят ушышкет налаш ит мондо... Вес шотшо тыгае: Зоя Ивановна ончыкыжым мыйын ватем лийшаш, сандене мыйын мутем колыштде ок керт.
—	Тудлан Зверевмыт дек кошташ тый шӱденат мо?
—	Мый.
—	Молан?
—	Тидым тый весканарак умылет.
Тиде жапыште Зверев-влак — ватыж ден марийже — тыге мутланен, малаш возыч:
—	Марий ок лий гын, тудо пеш интересный кавалер лиеш ыле, — мане ватыже.
—	Да, — мане марийже, — тудо талантан еҥ. Марий ок лий гын, мӱндыркак каен кертеш ыле.
3
Аркамбалне ятыр ий годсек Вӱрзым вел ик поян еҥ, Панкрат Иваныч, кевытым куча. Тудо, торговой еҥет — кенета Аркамбал марий-влаклан пеш шӱман лийын шинчын. Аркамбал кресаньык лиймыже шуаш тӱҥалын... Аркамбал обществыш пураш Панкрат Ивановичын шонымыжо нерген Григорий Петровичлан Паймет Йогор ойлыш.
Паймет Йогор але шукерте огыл гына Сибирь гыч толын, тудо 1905 ийыште «Потемкин Таврический» броненосецыште лийын. Корабльын пӱтынь командыже кугыжан власть ваштареш восстанийым нӧлталме годым Йогор активнын шоген манаш ок лий. Тунам Йогор кнагам монь сайын шинчен огыл. Туге гынат, тудым Сибирьышке, курымеш ссылкыште илаш, колтеныт. 1913 ийыште, Россий престолышто Романов тукым кугыжа-влакын шинчымыштлан кумшӱдӧ ий темме амал дене эргарыме амнистий годым Йогорлан шочмо элышкыже пӧртылаш йӧн лие.
Кандаш ий революционер-влак коклаште коштмыжо Йогорым ятырак ыҥле еҥым ыштен, санденак тудо столыпинский реформын акшым вигак умылен: тиде реформа кулак-влаклан веле келшышашлык. Йогор Аркамбал марий-влакым столыпинский хуторыш лекме деч шӧраш тӱҥалын.
Кулак-влак тоже нерен киен огытыл. Эн чотшо кевыт оза, Панкрат Иваныч, тыршен. Тудо коштан-влакым ончылгоч йӱкташ тӱҥалын. Япар Павыл гай яришкамат монден огытыл. Сандене иктаж кум еҥ эн йорло-влакат хуторыш лекташ йодмашым пуэныт. Япар Павыл кок лӱмаш мландым посна пӱчкын пуаш йодын. Кернак, Япарын ниможат уке: пӧртшат, имньыжат, ешыжат. Тудын ревизский лӱм мландыжым шукертак ял вес еҥлан пуэн. Но столыпинский закон почеш шке лӱмаш мландыжым ик вереш пӱчкын пеҥгыдемден кертеш. Пеҥгыдемдымек, ужаленат кертеш. Панкрат Иваныч, нимом пелештыде, Япарлан кумшӱдӧ теҥгем пуа.
Панкрат Иваныч пытартыш жапыште пеш пушкыдо кумылан: Япарлан аракамат йӱкта, калачымат пукша, нимомат ок чамане. Только иктым йодеш: Панкрат Иваныч Аркамбальский обществын кресаньыкше лияш приговорлан орол пӧртыш мия гын, Япар ден йолташыже-влак логарыштым ынышт чамане, чот кычкырышт.
—	Тидын нерген итат шоналте, Панкрат Иваныч, шонымет семын ыштена!.. Кертына! — вуйыш кайше Япар ӱшандара.
Панкрат Иваныч ик Япарланак веле ок ӱшане. Землемер тудын горницыштыже пачерлан ила — тудлан мо кӱлеш, чыла ямде. Земский начальникат Панкрат Иванычын кевытше гыч сатум вучымеш утларак налаш тӱҥалын. Панкрат Иваныч ок чамане, пуа. Старшина дене кугу тиякат Панкрат Иваныч деке чӱчкыдын уналыкеш коштыт.
Тидым чыла Григорий Петровичлан Паймет Йогор ойлен пуыш. Григорий Петрович ятырак ӧрын: кузе мом ыштыман? Василий Александрович янда заводыш, лесничий дек каен да ок тол. Григорий Петрович ден Паймет Йогор ятыр каҥашышт, кузе-гынат кевыт озалан приговорым пуаш огыл манын кӧнышт. Григорий Петрович ден Паймет Йогор йорло ден марда кресаньык коклаште умылтарен коштыч:
—	Торговой Панкрат кызытат шкенжым тыланда озалан шотла, мландым пуэда гын, тудо вара кернакак тыланда оза лиеш. Оза веле мо, тудо тендам туге кормыжта — те шӱлалтенат огыда керт.
Южо марий-влак тидлан келшат, южыжо: «Поян деч посна илаш садак ок лий, чынжымак ойлаш гын, юмылан тау, Панкрат Иваныч юмын шӱдымӧ почеш ила, мемнам ок обижае», — маныт.
Кеч-кузе гынат, вучымо рушарня шуо. Орол пӧртышкӧ калык шыҥ-шыҥ погынен. Йозаклан пеш шыгыр годымат, становой ден земский начальник толмо годымат тынар калык ик ганат погынен огыл. Ешыште пӧръеҥже уке гын, ӱдрамашыже толын; ӱдрамаш гыч кугуракше уке гын, йочаже толын. Ӱдрамаш ден йочан помыштышт яра бутылка уло, коклаште просто кугу пунчыкым чыкен толшыжат уло.
Григорий Петрович ден Йогорын орол пӧртыш миен пурымекышт шукат ыш лий, Панкрат Иванычын тарзыже ден Япар Павыл кум ведра пурыман печкем нумал пуртышт, ӱстел вуеш пыштышт. Почешышт Панкрат Иваныч яра ведрам нумал пурыш. Ӱстелтӧрыштӧ Аркамбал староста ден ялысе тияк шинчат. Григорий Петровичлан, учитель чинжым пагален, верым ял тияк воктене пуышт. Йогор калык коклаш шогале.
Молыгунам, тыгай сходка годым, орол пӧртыштӧ чарныде шоям шойыштыт, мыскарам ыштат, ужмо-колмым, тӱрлӧ оҥайым ойлат, а таче калык пеш шып шога, чымыме пикш йоҥеж гай тыматлын коеш. Чыланат старостым, Панкрат Иванычым, Григорий Петровичым ончат: «Мо лиеш? Кузе лиеш?» Нине кум еҥ коклаште эн умылаш лийдымыже — Тригорий Петрович. Молан тудо тышке толын? Тудлан тыште мо кӱлеш? Тудын деч ончыч Макар Кириллыч вич ий ала-мо Аркамбалне учительлан шоген, но нигунамат орол пӧртышкӧ толын ончалынат огыл.
Те, лудшо-влакем, революций деч ончычсо ялысе сходкым шукыжо ужын огыдал, садлан тудым огыдат шинче. Орол пӧртыш миймеке, олымбалан шичшыжат, кӱвар ӱмбалан сукалтышыжат, пырдыж воктен эҥертен шогалшыжат, эн тӱҥ пашалан шотлен, тамакым пижыкта, сандене орол пӧрт кӧргыштӧ ужар-канде шикш пылла коштеш. Тамак шупшаш тунемдыме еҥ тыгай шикшыште нигузеат чытен ок керт. Икана мый, изием годым, ачий чодраш кайме шеҥгеч, орол пӧртыш погынымашке миенам. Ӱстел вуй турасе олымбалан шинчым. Ятыр шинчышым. Тамак шикш пылла коштеш ыле. Вара ала-кузе вуемлан выж-вуж чучо. Мый, тарванен, тӱгӧ лекнем ыле, кӱвар ӱмбак, муклык веле койым, пуренат кайшым. Мыйым тӱгӧ нумал луктыч. Тулеч вара орол пӧртышкӧ коштдымо лийым.
Григорий Петровичлан тамак шикшыште шинчаш саяк огыл, да кузе-гынат чыташак шона, ял тияк деч тачысе погынымаш нерген йодыштеш.
Панкрат Иваныч, нимом пелештыде, печке гыч ведрашке аракам тичак йоктарыш, ведражым ӱстембаке шындыш. Ведра воктене кок кугу кружкам шындыш. Кажнышкыже пел бутылка пура. Ик кружка тичак аракам коштале, оҥжым кугун креслыш...
—	Калык-влак, пиал лийже, — манын, «кылт-кылт-кылт» шоктыктен, йӱын колтыш. Вара адак коштале. Ындыже шке ыш йӱ, старостылан шуялтыш.
Староста арака кружкам кидышкыже ыш нал, ӱстембак шындаш шӱдыш. Староста кынел шогале:
—	Калык-влак, Панкрат Иванычым чыланат шинчеда, тудо мемнан ялыште ынде ятыр ила. Тудын дечын ме нимо осалымат ужын огынал...
—	Сайжымат ужын огынал! — ала-кӧ кычкырале.
—	Мыланем ойлен пытараш эрыкым пуыза, вара те ойым ыштеда. — Староста калыкым ӱшандара. — Панкрат Иваныч мемнан ял кресаньык лийын возалташ мемнан деч приговорым йодеш.
—	Тудо возалтмыж дене веле ок серлаге вет? Тудо мландымат йодеш вет? — адак ала-кӧ ыш чыте, коклаш пурыш.
—	Кресаньык еҥ — мланде деч посна могай кресаньык? — Япар виктарыш.
—	Мо, яралан кум ведра аракам йӱкта мо? — вес яришка ешарыш.
Тиде моментым Григорий Петрович шканже лачак келшышылан шотлыш. Кынел шогале, шыман йодо:
—	Родо-влак, тендан мландыдаже утыж дене уло мо? — эркын веле пелештыш гынат, йӱкшӧ шеҥгел лукышкак вошт шоктыш.
—	Могай утыжо, лачакшат уке, — йӱкшым лукто комака пусакыште шогышо йорло Пашай.
—	Утыжо уке, могай уто! — тыште-тушто йӱк-влак шоктат.
—	Тугеже мый тыланда ӧрам, родо-влак, кузе тыге чӱдӧ мландыдам шалатылыда? Вет землемер тыланда утыжым ок пӱч. Кызыт тендан мыняр мландыда вере-вере уло, тудым гына ик тореш чумырен пӱчкын пуа.
Тыгай мутым колын, Панкрат Иванычын изи шинчаже кугун каралте, каза пондашыже ончыкыла кадыргыш, кок тӱрвыжӧ ваш ишалтыч, каҥга капше адак чотрак турто.
Григорий Петрович Панкрат Иванычым ок ончо, калыкым ончен ойла:
—	Мый, родо-влак, тыланда тыгай ойым пуэм. мландыда шкандат шагал, ӧрдыж еҥым шкендан обществышке ида нал.
Умбакыже Панкрат Иваныч чытен ыш керт:
—	Тый, Григорий Петрович, шкеже ӧрдыж еҥ улат, тыште ойым ыштен от керт. Адакше тый пеш самырык улат, школышто икшывым туныкто, а кугуракым туныктен от керт.
—	Учительын верже — школышто, учитель орол пӧртыш коштман огыл, — кычкыра Япар Павыл.
—	Знаме, учительлан орол пӧртыш коштман огыл! — кычкырат Япарын йолташыже-влак.
Ончыко Паймет Йогор лекте:
—	Пошкудо-влак, мемнан погынымашкына тунемше, ушан еҥ толын. Тунемше еҥ ушан ойым пуа. Григорий Петрович мыланна пеш сай ойым пуыш. Мемнан мландына шканна шагал...
—	Тиде катырганже адак кушеч лекте? Сибирьыште мланде кугу, молан тышке толынат? Тыште тыланет мланде уке! — Япар иялана.
—	Уке, уке! Катырганлан — могай мланде!
—	Пошкудо-влак! — Пашай ончыко лекте. — Йогор еҥ пуштмылан Сибирьыш миен огыл.
—	Тудо кугыжа ваштареш шогалын, тудо кугыжам пуштнеже улмаш! — ала-кӧ кычкырале. — Тудлан орол пӧртышкыжат толаш ок лий.
—	Тудым тушеч шурен лукшаш!
—	Луктына!
—	Чу, пошкудо-влак, туге ок йӧрӧ. Йогорым кугыжа мӧҥгӧ колтен гын. ме тудым шурен луктын огына керт, — йытыра пондашан, кугу капан марий калыклан умылтара. — Только вет пашаже Йогорышто огыл — Панкрат Иваныч мемнан деч приговорым йодеш. Шотшо дене каҥашыза, пуаш але уке?
—	Мыят тыгак ойлем, — ешарыш староста.
—	Пуаш!.. Пуаш!..
—	Огына пу!.. Огына пу!..
Панкрат Иваныч вес кружкашат аракам тичак коштале.
—	Павел Архипович, тол! Кидет куштылго лийже! — Панкрат Иваныч аракам Япарлан шуялтыш.
Япар кружкам кок кидше дене урзен кучыш.
Япар ик кружка аракам вӱдла йӱын колтыш. Япар почеш хуторыш лекташ возалтше-влак кидыштым шуйышт. Нуныжлан Панкрат Иванычын тарзыже темен-темен пуыш. Панкрат Иваныч тиде жапыште староста ден ял тиякым алгаштарыш.
Ужар кишке сеҥыш... Марий-влак арака кружка дек поче-поче кидым шуяш тӱҥальыч. Ӱдрамаш-влак помыш гычышт кленчаштым луктыч. Йоча-влакат черетыш шогальыч.
Тидым ужын, Григорий Петрович, вуйым сакен, орол пӧрт гыч лектын кайыш. Почешыже Йогор ден Пашай лектыч, адак иктаж кум-ныл еҥ лектыч, молыжо чылан кодыч.
Шуко ыш лий, Панкрат Иваныч, мер приговорым кӱсеныш пыштен, староста ден ял тиякым шке декше уналыкеш вӱден наҥгайыш... Орол пӧртеш Панкрат Иванычын тарзыж ден Япар Павыл йӱмашым вуйлаташ кодыч...
4
Панкрат Иванычын мер приговор налмыжлан тылзе эртыш. Хуторыш лекташ адак кок еҥ возалтын. Микипыр Яшаят возалташ шонен, да тудыжым Григорий Петрович ден Йогор шӧрен сеҥышт.
Василий Александрович тидын нерген тыге ойла:
—	Осал пашанат сай велже уло. Панкрат Иваныч чоя. Тудо Аркамбал мландылан пайыш пура. Вара «шке» мландыжым ик вереш пӱчкыкта. «Шке» мландыже воктен Япарын мландыжым пӱчкыкта. Япар мланде Панкрат кидыш пурыде ок код. Моло йорло-влакын мландыштат, Япар мланде семынак, Панкрат кидым ончат.
Ме тиде пашам туге савырена: йорло-влаклан поянвлакын осалыштым раш ончыктен кертына. Столыпинский реформа классовый кучедалмашым пӱсемда. Общинный мланде гыч кӧ ойырла? Эн ончычак — кулак, вара — ял гыч олашке фабрикыш, заводышко каяш шонышо йорло-влак ойырлат. Кумшо тӱрлыжӧ — Япар гай яришка-влакше — мландыштым посна пӱчкыктен ужалаш шонат. Тыгеракын, мландыдыме кресаньык кокла гыч шукыжо олашке кая. Олаште паша кид шукемеш, пашазын положенийже удаҥеш. Тышечын забастовка да тӱрлӧ пудранчык тарвана. Ялыштат кресаньык коклаште дифференциаций кугемеш. Хуторыш лекше кулак-влак сайрак мландым налыт. Йорло-влак тидлан сырат, кулак ваштареш кучедалаш пижыт. Адак ик йӧн уло: кугыжа ден Дума нужна кресаньыкым зоритлат, поян кресаньык-влаклан кунар чот полшат, йорло кресаньык масса тунар раш чынжым умылаш тӱҥалеш, кугыжалан инаныдыме лиеш. Ий еда ялыште еҥлан пашам ыштыше батрак шукемеш. Кӱчызӧ гай йорлештше, зоритлалтше кресаньык-влак ешаралтыт. Тугай кресаньык миллион Дене шотлалташ тӱҥалеш. Нуно оласе пролетариат дене кылым кучыде шканышт утаралтмашым огыт му. Оласе пролетариат кугыжа ден поян-влак ваштареш кынелеш гын, йорло кресаньык массат пролетариатын вуйлатымыже почеш шке илышыжым саемдышаш верч, уло вийжым пыштен, кучедалаш пижде ок код... Панкрат Иваныч Аркамбал марий-влакым кызыт ондален гын, тиде ондалымашыже нунын шинчаштым почаш веле полша. Конешне, ме тоже мален киен огына керт. Тыланда, Петрович, Йогор дене когылянда паша утларак тӱкна. Те марий улыда, те шке марий калыкдам мемнан деч утларак паледа. Ме, Зоя Ивановна дене коктын, утларакше руш коклаште умылтарыме пашам ышташ тӱҥалына. Мый янда заводысо пашазе-влакым организоватлаш пижам, Зоя Ивановналан кресаньык-влакым пуэм.
Григорий Петрович ден Йогор тиде ой дене келшышт, пашам тыге шельыч: Григорий Петрович революционный литературым марлашке кусара, кугурак ученик коклаште тӱрлӧ йӧн дене агитацийым колта, коклан школеш ялысе марий-влаклан мутланымашым ышта. Тыгай мутланымашым ышташ научно-популярный беседа амал дене разрешенийым налаш лиеш, Йогор ялысе пашаште, кастене рвезе-влак погынымаште — икманаш, кушто йӧн, тушто — кугыжан власть ваштареш кынелшаш нерген умылтараш тӱҥалеш.
* * *
Тидын деч вара Григорий Петровичын илышыже кум кыдежан лие: ик кыдеж — школышто икшыве-влакым туныкташ, учебный программым шукташ, весе — революций паша, кумшо — шке илышыже. Григорий Петровичын шке илышыже тугай лончыш пурен, нимо семынат умылен от керт: ончыкыжо мо лиеш? Григорий Петрович Тамарам йӧратен шынден. Григорий Петрович ик вечше пеш умыла: поян помещик кокла гыч лекше земский начальникын ӱдыржӧ ден йорло марий кресаньыкын эргыже илыш корнышто таҥ тошкалын каен огыт керт. Кернак, Тамара пеш поро кумылан ӱдыр, нужна-влакымат пеш чамана. Туге гынат, Григорий Петрович шижеш; Тамара нигунамат шке классшын илышыж гыч ойырлен ок керт... А Григорий Петрович йорло марий эрге улмыжым нигунамат ок мондо... Вес могырымжо, ала-могай каласен моштыдымо вий Григорий Петровичым Тамара дек шупшеш. Тамара лиеш гын, пычкемыш пӧртат волгыдын чучеш, теле йӱштыжат умырын чучеш.
Григорий Петрович земский начальник дек первый миймыж деч вара шуко марте нигушкат ыш кошт, Тамарам ыш уж, тудым йӧршын мондымыжла чучо. Туге гынат, тудын шӱмешыже первый ужмаштак Тамаран тӱсшӧ пеҥгыдын сӱретлалт кодын улмаш.
Ик кастене Григорий Петрович волостной правлений гыч толеш ыле. Земский начальникын пӧртшӧ турашке шушашыже годым трук капка почылто — уремышке Тамара лекте. Кенеташте Григорий Петрович нимом ышташат ӧрӧ: эртен каяш але пелешташ? Пелештыде эртен каяш оҥай огыл, вара йӧршеш дикарьлан шотла. Григорий Петрович упшыжым нӧлтале:
—	Поро кас лийже, Тамара Матвеевна!
—	Поро кас лийже, Григорий Петрович! — Тамара, муфто гыч кидшым луктын, Григорий Петровичлан шуйыш. Григорий Петрович шыман гына изи кидшым кормыжтале. Олмешыже Тамаран кугыварняже Григорий Петровичын кидтупшым пеҥгыдынрак темдале.
—	Григорий Петрович, мо тый нигуштат от кой? — Тамара адак пелештыш. — Ме тыйым кодшо рушарнян вучышна.
Григорий Петрович нимом пелешташат ӧрӧ... Мом туло ойлыштеш? Молан вученыт? Кӧ вучен?
—	Кодшо рушарнян мый ече дене Азъялыш миенам.
—	Ече дене кошташ сай мо?
—	Мый пеш йӧратем.
—	Григорий Петрович, ече дене кошташ мыйым туныкто!.. А мом ме тыште шогена, айда мемнан дек! Ала тыйын пашат пеш шыгыр?
Григорий Петрович адак чот ӧрӧ. Мом ышташ: пураш але пураш огыл? «Извинитле, Тамара Матвеевна, таче мый пурен ом керт, пашам пеш шуко уло» манаш шонен, Григорий Петрович умшажым почо, но йылмыже йӧршеш вес семын каласыш:
—	Таче нимогай пашамат уке.
—	Туге гын, мутланышаш уке! — Тамара Григорий Петровичым кидпӱан гычше кучыш.
Пӧртыш пурымеке, Григорий Петровичын ӧрмашыже адакат чот ешаралте.
—	Маша, самоварым шынде, — мане Тамара омса почын пуртышо прислугылан. — Григорий Петрович, тый столовыйышко пуро, мый сейчас лектам.
Тамара изи пӧлемышке пурен кайыш.
Григорий Петрович столовыйыш пурыш — иктат уке. Пырдыжыште кечыше шагат шым гана перыш. Спиртовой лампе волгыдын йӱла. Пӧлемыште ик еҥат уке. Григорий Петрович пушкыдо пӱкеныш шинче.
Шукат ыш лий, Тамара тольо.
—	Ачай ден авай доктор дек унала каеныт, мыят тушко каяш лектынам ыле.
Григорий Петрович кынел шогале.
—	Извинитле, Тамара Матвеевна, мый тидым шым шинче.
—	Эх, могай тый дичок улат, Григорий Петрович.
Григорий Петрович, шинчажым кумык ыштен, шинче.
—	Мый дечем ит лӱд, Григорий Петрович. Мыйын тый денет мутланышаш уло, — Тамара Григорий Петрович воктелан шинче. — Мый школ ончышо инспекторлан прошенийым колтенам ыле, теве тудын деч таче вашмутым нальым. Тудо тыйын школышкет практикылан ышташ мыланем разрешенийым пуэн... Кунам мыланем кошташ тӱҥалаш?
—	Инспектор разрешенийым пуэн гын, кеч эрла гыч тӱҥал, — мане Григорий Петрович, Тамарам тӱткын ончале. Тамара тудлан тугай сай, лишыл еҥла чучо. Григорий Петрович Тамаран кидшым руалтен кучыш. Тамара кидшым шупшын ыш нал, шыман гына вашмутым пуэн воштылале:
—	Вара, Григорий Петрович, адак иктым йоднем: тый мыйым марла кутыраш туныкто, марий школыш назначаят гын, марла ойлен от мошто гын, туныкташ неле лиеш вет?
—	Йӧсӧ лиеш.
—	Олмешыже мый тыланет француз йылмым туныктен кертам, конечно, тыйын тунеммет шуэш гын...
—	Тый туныктет гын, китай йылмымат тунемам.
—	Комплиментым ойлымет ок кӱл, Григорий Петрович! Уна, Маша самоварым конда, — Тамара кынеле, буфет гыч ик стаканым, чашкам, чайникым лукто. — Ну, ме урокнам тӱҥалына веле... Мом те йӱнеда? Мыйын чай уло, адак шоколад уло. Можым йӱына?
—	Мыланем чайым пу, — Григорий Петрович марла пелештыш, вара мо лиймыжым Тамаралан умылтарыш.
—	Мыйын чаем пеш чапле. Тол, тышак шич... Йӱ, — Тамара, чайым темен, Григорий Петровичын ончыкшо шындыш. — Сакырым кугуракын пыште.
Григорий Петрович ончыктымо пӱкенеш шинче. Тамара булкым пӱчкедыш, шӱшмӧ ӱйым буфет гыч кондыш, Григорий Петровичлан каласыш:
—	Пожалуйста, нал. Григорий Петрович, нигунамат тыгай тамле чайым йӱын огыдал?
Изиш лиймеке, Тамара адак йодо:
—	Григорий Петрович, тый Виктор Гофманым йӧратет?
—	Кӧ тудо тугае?
—	Тый тудым лудын отыл мо? Тудо ятыр журналыште печатлалтын. Мый тудын ик почеламутшым пеш йӧратем, путыракше тудо тачысе кечылан келша...
Григорий Петрович Тамаран шинчашкыже ончале. Тамаран шинчаже Аркамбал мӱшылла келгын коеш.
Тамара, Григорий Петровичым тура ончен, ойлаш тӱҥале:
У меня для тебя столько ласковых слов н созвучий,
Их одна только я для тебя могла придумать, любя.
Их певучей волной, то нежданно-крутой, то ползучей,
Хочешь, я заласкаю тебя?
У меня для тебя столько есть прихотливых сравнений,
Но возможно ль твою уловить, хоть мгновенно, красу?
У меня есть причудливый мир серебрнстых видений —
Хочешь, к ним я тебя унесу?
Видишь, сколько любви в этом нежном взволнованном взоре?
Так я долго танла, как тебя я любила и люблю.
У меня для тебя поцелуев — дрожащее море,
Хочешь, в нем я тебя утоплю?
Тамара кок кидшыге Григорий Петровичлан шуйыш. Григорий Петрович кынел шогале, Тамарам ӧндал кучыш...
* * *
Григорий Петрович тылеч вара Зверевмытын чӱчкыдӧ унашт лие... Тамара дене книгам лудеш, Ольга Павловна дене музыкым шокта, Матвей Николаевич дене преферансла модеш. Преферансла модаш Григорий Петрович пеш вашке тунеме — школышто тунеммыж годымат Григорий Петрович задачым пеш сайын решая улмаш. Зверевмыт чыланат Григорий Петровичым йӧратеныт. «Пеш ушан рвезе», — маныт. Григорий Петровичат, «мый нунын дене родым кучаш ом шоно» манмыжым монден, Матвей Николаевичымат сай еҥлан гына шотла..
Но вашке Григорий Петрович ден Зверевмыт коклаште йоҥылыш паша лийын кайыш. Тунам Зверевмыт — куваж ден кугызаже — землемер да Григорий Петрович картла модыныт. Землемер ден Матвей Николаевич мланде пӱчкедыме нерген мутланат ыле. Ой адак хуторыш кайме нерген лекте. Землемер ойла:
—	Памаштӱр гыч коло пӧрт лектеш... Хуторыш лекмын пайдажым калык умылаш тӱҥалын... Петр Аркадьевич Столыпин ушан деятель улмаш.
—	Да, ушан деятель ыле, — пелештыш Зверев, — чылт арам пуштыч. Тыгай еҥ верч чон коршта.
—	Вот иктаж революционерым сакен пуштыт гын, мый пырчат ом чамане. Столыпиным гын, пеш жал, — шке мутшым каласыш Ольга Павловна.
Ольга Павловна тыге ок каласе ыле гын, Григорий Петрович чыта, нимомат ок пелеште ыле. Ольга Павловнан мутшым колын, Григорий Петрович чытен ыш керт, йылмыжым кучен ыш сеҥе, пелештен колтыш:
—	Мыланем пырчат жал огыл.
—	Кӧ жал огыл?
—	Столыпин.
—	Молан жал огыл? — Зверев кӧргӧ йӱк дене йодо.
—	Икте колен, весе лектын, — келгышке кайыш Григорий Петрович.
—	Кӧ лектын?
—	Коковцев.
—	Так, значит, Коковцев лектын? — шуялтенрак Зверев пелештыш. — Те шинчеда але уке? Столыпиным иктат алмаштен ок керт. Тыланет, Григорий Петрович, тыге ойлаш вожылаш кӱлеш. Столыпин виса кресаньыклан иктат сайым ыштен огыл.
Умбакыже ала-мо лиеш ыле дыр, но йӧра, Григорий Петровичым случай утарыш. Волостной правлений гыч изи тияк куржын тольо:
—	Ваше высокородие, тыйым телефоныш Хохряков шӱда.
—	Молан?
—	Моланжым ок ойло, кызытак толжо, пеш кӱлеш, манеш.
—	Мо тушто адак лийын? — Зверев лектын кайыш. Григорий Петрович тиде жапыште позицийым коден куржмашым эн сайлан шотлыш. Ольга Павловна ден Тамаралан кидым пуыш. Землемерат тарваныш.
—	Пожалуй, мыят каем.
—	А лулькыжо?.. Шинчыза, Матвей Николаевич вашке толеш.
—	Пулькым вескана модын пытарена.
Землемер ден Григорий Петрович уремышке пырля лектыч.
—	Ай-ай, Григорий Петрович, земский начальниклан тыге ойлаш кузе тоштат? — ӧрын йодо землемер.
Григорий Петрович тиде мутлан нимат ыш пелеште, землемерлан кидым пуэн, школышкыжо ошкыльо.
5
Кум кече годым Григорий Петрович школ гыч ыш лек... Тамара ала-мо сырымыла коеш. Урок пытымек, ик пырчат ок шого, тунамак лектын кая.
Кум кече гыч Василий Александрович тольо. Григорий Петрович тудлан чыла ойлыш:
—	Ынде Зверевмыт дек ик ганат ом кае.
—	Да, вигак каласаш, глупость спорол, — Василий Александрович мане.. — Мо ия таратен тыйым земский начальник дене Столыпин нерген тыге ойлышташ? Вет тиде мутлан тудо тыйым, арестоватлен, Чарлаш колтен кертеш ыле.
—	Зверев гай ончылно пеш шекланен ойлыман. Тамараже ончылнат пеш ойлыштмо ок кӱл. Зоя Ивановна умылен налын: Тамара кернакак студент-влак коклаште лиеден, но нимогай революционный кружокыштат шоген огыл.
—	Мый ынде урок деч моло вере тудын дене ваш ом лий... Шкежат тудо кызыт мыланем сырышыла коеш.
—	Тидыжым шке шинчет, кузе шӱмет шупшеш, туге ыште. Только иктым ит мондо: мемнан пашана кугу, изменник ит лий..
—	Василий Александрович, тый мыйым кӧлан шотлет?!
—	Мый тыланет ӱшанем, но шекланыме нигунамат утым ок ыште. Ынде каласе: ойлымо почеламутет ямде але уке?
—	Теҥгече возен пытарышым. — Григорий Петрович кагаз лаштыкым лукто. — Колышт, иктаж-можо ок келше гын, вигак каласе:
Ончо, могай чапле купечын полат!
А земский начальник ден опкын Панкрат
Пеш тамлын кочкыт, пеш чаплын чият,
Пашажым могайым гын нуно ыштат?
Незерын кид-йолжо, незерын пашаже
Полатым, вургемым, кочшашым ышта.
Молан гын йӧратыме тудын йочаже
Кылмен, орланен, какшиемын пыта?
Незерын пӱжвӱдшым, незерын вӱр-вийжым
Поян ден тӧрамыт кашакын лӧкат.
Полшат нунылан, чылт пудий гай пижыч,
Руш поп ден мулла, чимарий тӱлекарт.
Ты ситмыж кашакын коклаште эн онжо —
Пел юмо маналтше вӱран кугыжа,
Вет тудын полатше, ший-шӧртньӧ тронжо
Шемерын лулеге ӱмбалне шога.
Кынел, тарване, шемер марий калык,
Оласе пашазе ден ушно иктеш,
Вачетым тарвате, виет ситышашлык,
Чылаштым солалте, пытаре йӧршеш!
Вара тыланет шуялта кече йолжым,
Йочат пеледалтын кушкаш тӱҥалеш.
Вашке, вашкерак тый кынел, марий калык,
Тушман ваштареш пижашетак кӱлеш!
—	Томам огыл, — мане Василий Александрович, — тулжо уло, но тый, конкретный тӱҥалын, абстрактно пытаренат. Пӧрык земский начальник ден Панкрат нерген тӱҥалынат гын, мучашке шумеш нунын нергенак возаш кӱлеш ыле. Материалжат пеш сай уло вет: примерлан, орол пӧртеш арака йӱктымым, приговор налмым, вообще мланде пӱчкедыме, столыпинский хутор нерген возаш гын, калык шӱмыш утларак логалеш. Мый ӱшанем, тый мыйын оем дене келшет, тиде кечылаште тиде нерген возет... А кызыт, пожалуй, землемер дек миен толына: тудо тушто мом ыштылеш?
—	Мый землемер дек ом кае.
—	Молан?
—	Тудо Панкрат дене ила.
—	Вот чудак... Вет тый Панкрат дек от кае, тый Алексей Антонович Огородников дек кает. Кстати, тый колынат, марий-влак Огородниковым кузе ойлат?
—	Уке...
—	«Ваше благородие» олмеш «ваше огороди» маныт. Ха-ха-ха! Оҥай вет?
—	Фамилийже дене пеш келша.
—	Ну, кайышна.
Григорий Петрович ден Василий Александрович уремыш лектыч. Василий Александрович адак Григорий Петровичым шылтала:
—	Эх, мо чёртлан земский начальниклан, дворянинлан, Столыпин нерген тыге ойленат! Вет, неблагонадежныйлан шотлен, тыйым эскераш тӱҥалыт гын, вара тыланет школеш нимогай лудмашымат ышташ эрыкым огыт пу, школ гычшат кораҥдат.
Григорий Петрович йоҥылыш лиймыжым шкат шижын, но ынде мом ыштет? Земский начальник дек каен, извиненийым йодат?.. Тамара ала полша, ала уке?.. Эх, чёрт, нунын дек коштмыжат ок кӱл ыле. Григорий Петрович умбакыже йӱкын пелештыш:
—	Мый первыяк нунын дек ынем кай ыле, тый шке наҥгайышыч.
—	Вот, чудак, мыйымак титакла. Мый вет тыйым коштметлан ом вурсо. Тамара дене келшыметланат тореш омыл, йылметым кучен моштен отыл, теве тидыже сай огыл... Ну, ит ойгыро, ала иктаж йӧн дене так эрта, руш ойлымыла, без последствий пройдет...
* * *
...Кернак, тиде корнылан так эртыш. Шуматкече кастене, урок пытымеке, Тамара, класс гыч лектын, вигак шке декше ыш кае, Григорий Петровичын пачерышкыже пурыш... Григорий Петрович Тамаралан пӱкеным пуыш. Шкеже, вес пӱкеным налын, Тамаран ваштарешыже шинче. Коктын ятыр марте, нимом пелештыде, ваш ончен шинчышт. Вара Тамара, шыпак кынелын, омса веке кайыш. Григорий Петрович пӱкен гычше кынел шогале, но Тамарам ыш чаре. Омса кылым кучымекше, Тамара мӧҥгеш савырнен шогале, муфто гычше изи письмам луктын, Григорий Петровичлан шуялтыш:
—	Авам тыланет серышым колтен.
Григорий Петрович, Тамара дек миен, письмам нале. Тамара тунамак лектын кайыш.
Григорий Петрович, письма калтам кушкедын, изи какляка ош кагазым лукто. Ош кагазын пел могырешыже тыгыдын тыге возымо:
	«Пагалыме Григорий Петрович!
Мемнан пулькына пеле кодын. Тудым таче модын пытарашна кӱлеш. Икечысе инцидент шотышто ит коляне... Конечно, Матвей Николаевич — кугыжан слугаже, тудо Столыпин гай кугу еҥ нерген айда-лийже ойлымым ок чыте. Весылан гын, ок кудалте ыле, Но тый але пеш самырык улат, адак ме тыйым икшывына гае йӧратена, садлан тыйым таче куд шагатлан шкенан дек вучена. Мемнан дек толмекет первыяк тый Матвей Николаевич деч извиненийым йод, кеч-кузе гынат, тудо почетный еҥ...
	Тыйым пагалыше О. Зверева».
Тыгай серышым лудмекыже, Григорий Петровичлан ик могырым луш чучо. Инцидент, Василий Александрович манмыла, без последствий эртыш: шоҥго Зверевмыт Григорий Петровичым кернакак йӧратат улмаш. Вес могырымжо, молан Тамара тыге лийын? Кеч-кузе гынат, таче кастене чыла пале лиеш.
6
У ий деч кок арня вара Микипыр Яшай ден ӱдыржӧ адак куп дек, смола заводышко, кайышт. Смола шолташ черетше ныл кече гыч иже пура да, под йымалан олташ пу кӱлеш. Лум ятырак келге, вашке луктын ситараш йӧсӧ... Смола заводыш мийме кечыштак, кас велеш, Левентей кугыза тольо, тупыштыжо — ний дене тодмо лаче, вачыштыже — пычалже. Почешыже самырык марий тольо. Тудынат пычалже уло, тудат лачым сакен... Коктынат ече дене улыт. Чачи, самырык марийым ончале да Нӧнчык-патырла чодраште еҥым кышкылтше саде сонарзым палыш. Сакарат Чачим палыш. Кернак, Сакар тиде кечылаште Чачим ужаш шонен, только тышан огыл, Аркамбалан вашлияш шонен. Чачи гын, «Нӧнчык-патыржым» ужаш тыге йӧн лиеш, манын шоненат огыл. Чодраште вашлиймыжат ынде кок тылзе коклаште мондалташ тӱҥалын, омо ужмыла веле чучеш. Тудо первыйракше самырык сонарзым ятыр марте шонен коштын, вигак каласаш гын, чотак шонен... Но мом ыштет, илыш тугай, жап ала-могай черымат паремда, Чачиат чодраш вашлийме марийым эркын-эркын мондаш тӱҥалын ыле, но вот тудо адак Чачи ончылно шога, шинчажымат Чачи ӱмбач ок ойыро...
—	Поро кече лийже, Яшай, поро кече лийже, Чачи! — Чачин пылышешыже Левентей кугызан йӱкшӧ шоктыш.
—	Туге лийже, Левентей изай, — ваштарешыже Яшай пелештыш.
—	Адак шолташ тӱҥальыч мо?
—	Шолташыже але уке, подйымалым ямдылаш толын улына... Чачи, кӧршӧк дене чайым шындышаш, кугызатмытын йӱмышт шуэш дыр...
—	Мый, шкат шинчет, чайым ом йӱ, Сакар йӱэш гын веле?
—	Огым, — кӱчыкын пелештыш Сакар.
—	Сонарзе кокла гыч кӧ чайым йӱэш? — воштылеш Левентей кугыза. — Мыланна эн йӱштӧ вӱд кӱлеш... Чай ОГыл, теве ме шӱрым шолтена. Сакар, мераҥетым ньыкт... Чачи, пареҥгыда уло гын, иктаж-мынярым эрыктет гын, йӧра ыле.
—	Тый, Чачи, кугызатлан шӱрым шолташ полшо, мый нымыштым руал толам, — мане Яшай, омаш лук гыч ечым лукто, товарым кыдалысе поташкыже чыкале.
—	Чачи кочкаш шолта гын, мыят тый денет пырля нымыштым руаш мием, куван йыдалже пытен, ыштен пуаш возеш, — мане Левентей кугыза, тупысо лачыжым кудашын, омаш ончылно шогышо пӱнчӧ укшеш, кид шумашешрак, сакалтыш, — ну, Яшай каена, — вара Сакар век савырнен пелештыш. — Кугурак кӧршӧкеш шолтыза.
Яшай ден Левентей кугыза чодрашке кайышт. Сакар ден Чачи омашыш пурышт. Омашыште иктат уке. Смола шолтышо Кӱ-Сола марий-влак тӱнӧ улыт: иктыже смолалык пум шелыштеш, весыже смолам ойыра...
Омашыш пурымеке, Сакар тупысо лачыжым кудаше, лачыж гыч ош мераҥым лукто, кӱсенже гыч наград вурдан паккӱзым лукто, мераҥым ньыкташ тӱҥале. Чачи пареҥгым эрыкташ шинче. Кенеташте, шуко мутланышаш уло гынат, мутым лукташ йӧсӧ. Тыге Чачи ден Сакарат мутым огыт му. Сакар, чодрасым шарнен, Чачим йӧратен онча.
Могай чонеш пижше ӱдыр! Тыгай вате лиеш гын, Сакарын шӱкшӧ пӧртшат мызе пыжашла чучеш ыле! Кӧ шинча, ала юмо пӱрен гын, лиешат? Левентей кугыза, шке тулар марий лиям гын, Яшай пуа, манеш да... Левентей кугыза пеш оҥай айдеме, Сакарлан корно мучко Микипыр Яшайын ӱдыржым темлен тольо:
—	Миет гын, теве ужат... Капше шымавуч гай, йолым шопш гайым пидеш, ӱпшӧ ошалге, пунемже кыдалже деч ӱлкӧ кеча...


«Ай-да шоҥго, чыла ончен шуктен!» — шоналтыш Сакар. Сакарлан тудыжак пеш оҥай: Сакар нигунамат Чачим ужын огыл, манын Левентей кугыза шона. Садлан мут савыртыш еда «теве шке ужат» манеш. Чачиат Сакарым онча. Молан тудо тышке толын? Левентей кугыза дене сонарыш кошташ тышке толыныт мо? Чачин тышке толмым шижмылак тачак толыныт. Чачи мыняр онча, тунар шӱмжӧ ырымыла чучеш... Чодрасе Нӧнчык-патырже Чачин шӱмыштӧ угыч ылыжеш. Тиде еҥын можо Чачин чонжым тыге шке декше шупшеш? Ончымаште ниможат еҥ деч утыжо уке. Лӱмжым але марте Чачи шинчен огыл ыле, лӱмжым кызыт гына кольо. Лӱмжат сылне огыл: Сакар... Сакар... сакыр... такыр... Нимо сайжат уке. Туге гынат, Сакар солык налаш мия гын, Чачи ик пырчат ок сӧрвалтаре, йӱэш...
—	Кӧргӧ ӱзгар опташ иктаж кӱмыжет уло? — шоктыш Сакарын йӱкшӧ, тунамак мераҥ коваште тӧргалтын кержалте.
Чачи, оҥамбачын налын, шулдыран теркым конден пуыш. Сакар, теркым налын, кӧргӧ лукташ тӱгӧ кайыш. Чачи пареҥгым эрыктен, падыштен, мушкын ямдылен кӧршӧкыш пыштен шындыш.
Сакар, мераҥым пуртен, пӱчкеден, кӧршӧкыш оптыш. Чачи вӱдым оптале, шинчалым пыштыш, кӧршӧкым коҥгашке шындыш.
—	Ме вет тендан веке каяш лекше улына, — Сакар мутым муо.
—	Кушко? — ыш умыло Чачи.
—	Тендан ялыш... Мый судыш каем, земский начальник ӱжыкта.
—	Могай судыш? Молан? — йодеш Чачи, чонжылан изин-кугун чучеш.
—	Саде Ужанур марий судыш пуэн, адак Токтар стрелок протоколым возен аман...
—	Ужанур марийже молан судыш пуэн?
—	Уна тунам тыйын имнетым перымыжлан шкенжым лумыш чумал шуышым-ыс. Тудлан пуэн. Уке гын, молан пуа?
—	Земский начальникше тыйым судитлен ок шынде гын, йӧра? — колянен йодо Чачи.
—	Ынде Левентей кугыза полша гын веле... Адак тыйымат свечыллан шогалташ шоненам ыле, да тый тыште улат улмаш.
—	Мыйже тидлан йӧрем мо?
—	Тый раш каласет гын, нуно шке, тӱшкан толын пижыч манат гын, мый винамат ом лий, маныт.
—	Мый пеш шогалам ыле, да завод шолташ черет пура. Пу ямдылышаш уло, мом ыштыман вара?
—	Завод черетдаже кунам шуэш?
—	Нылымыште кастене пура.
—	Судшо кумышто лиеш. Тугеже ала миен кертат? Утлаш полшет гынже, мый вара пу ямдылашда полшем ыле... Стрелокын протоколжылан тюрьмашкак огыт шынде, пуат гын, штрафым веле пуат.
—	Тугеже пеш мием. Ачий теве мом ойла...
Тиде жапыште Яшай ден Левентей кугыза ойлен-ойлен мӧҥгӧ пӧртылыт. Яшай куд нымыштым нумалын, Левентей кугызан кидыштыже — пычалже веле. Левентей кугызалан нымыште ок кӱл. Тудо Яшай дене ныл шинча вашлийын мутланаш гына чодрашке каен.
—	Мыйын икшывем уке, юмо налын пытарен. Кува дене коктын илена. Погем пеш шуко манаш ок лий, но нунылан илаш тӱҥалашышт сита. Эргылыкеш пуртышаш нерген мый Сакарлан шканже але ойлен омыл. Тудо тидын нерген але ок шинче. Шонымаштем, тудо тидлан тореш ок лий. Ме тудын дене шукертсек келшена. Пычал дене кошташат тудым мый туныктенам. Аваже тудын шоҥго, эре шӱкшӱн ила, Сакарлан ӱдыр налде ок лий. Ала, Яшай шольо, ӱярнялан шотым ыштена ыле?
—	Мый, Левентей изай, тыйым пагалем, тый мыланем шойышт от ойло. Чачим марлан пуашыже — шкемынат ешем уке. Мыйынат ик ӱдырем ден ик эргым веле вет. Вара паша еҥем проч ок кодыс. Япушем але латкок ияш веле. Чачижат але кугу огыл.
—	Паша еҥ уке манын, ӱдырым кучыман огыл, Яшай шольо. Япушет вашке пашалан шуэш, рвезе еҥ кушкеш, коваштыже ургымо огыл. А Сакар гай еҥым шагал муат...
Тыге мутланен, Яшай ден Левентей кугыза смола заводышко толын шуыч. Нунын толмашеш шӱр лачак кӱын шуын. Шӱр кочкаш нылытын шинчыч. Кочмыж годым Сакар судыш каймыж нерген ойлыш, чодраште шыжым лийше пашам умылтарен пуыш. Пу ямдылаш полшаш шонымыжымат каласыш.
—	Чачи, тугеже каяшет возеш, пашажат мемнан верчын лийын. Пум кычал ямдылем, пӱчкын толашыже варат лиеш. Тошто пуна але кок кечылан сита.
Эрлашыжым кас велеш Чачи Левентей кугыза ден Сакарым шке декше намиен пуртыш. Яшай вате первый ӧрӧ, вара кузежым-можым умылымекше, кыч-куч веле кояш тӱҥале: уло шӱрашыж дене пучымышым шолтыш. Сакарге, Левентей кугызаге чайым огына йӱ манмылан путырак чот ӧрӧ.
—	Кызыт чай йӱдымӧ еҥ уке, шонем ыле, Морко велыште уло, ужат?
—	Морко велыштат чай йӱдымӧ кызыт уке. Мемнан пашанаже тугай: пычал ден коштмо годым чай йӱаш ок йӧрӧ. Чай йӱын, могыр лушкыдемеш, — умылтарыш Левентей кугыза.
—	Туге гын, аракам йӱыда гын веле? Чачи, мий, пел бутылкам налын тол.
—	Аракам монь ит васартыл, ме уна онал.
—	Уна дечат уна улыда. Яшай ден Чачи тендан нерген эре ойлат. Чачи, оксажым шӧрлыкеш пыштенам.
Чачи арака дек каен колтыш. Япуш пычалым ниялткала.
—	Ит тӱкӧ, шӱшмӧ ала! — аваже шӱрда.
—	Шӱшкашыже шӱшмӧ, да лӱяшыже ок лӱйӧ, чывынерыштыже пистонжо уке, кагаз дене веле петырен улына.
—	Кугызай, тый маскамат пуштынат мо? — Япуш йодеш.
—	Лӱялтын, — кӱчыкын каласыш Левентей кугыза.
—	Тыят лӱенат, изай? — Сакар дечынат палынеже Япуш.
—	Маскам але пуштын омыл, пирым иктаж кумытым пуштынам.
Чачи аракам налын тольо, аваже пучымышым кӱмыжыш оптыш.
—	Родо-влак, шичса... Теве тышке тол...
Сакар шолтымо мераҥ шылым ӱстембаке луктын оптыш:
—	Тидыжым те кочкын ончыза.
—	Тиде мо шыл вара?
—	Саде лум ӱмбач кудалшет...
—	Пий шыл? — коклаш пурыш Япуш.
—	Кай, ушдымо, пийым кӧ кочкеш!.. Мераҥым Морко велне тыге маныт вет?
Левентей кугыза вуйжым «тыге» маншыла ыштыш.
—	Ну, родо-влак, тау, — Яшай вате арака чаркам тӱрвешыже тушкалтыш, вара, ешарен, Левентей кугызалан пуыш.
—	Чачиланже от пу мо?
—	Мый огым, кугызай...
—	Ӱдыр еҥ тудо айда марлан каймыж годым йӱэш да йӧра, — воштылеш Яшай вате.
—	Туге гын, тау лийже! — Левентей кугыза шалт йӱын колтыш. — А-а, пеш мотор улмаш... Чачи, тыгеже, ават ойлымо семын гын, пеш кужунак йӱде ит кошт.
—	Каче толеш гын, кает, ок тол гын, корак тупеш шинчын кает мо? — воштылеш Чачи. Ала-кузе Левентей кугыза дене мутланаш Чачилан куштылгын чучеш. Левентей кугыза деч Чачи ок лӱд, шке кочаж дечат сайлан шотла.
—	Корак тупеш огыл, тарантасеш але рогозан тереш шинчын каяш кӱлеш. Тыгай сай ӱдырым, самырык лиям гын, иктыланат ом пу ыле, — Левентей кугыза Сакарлан шинчам пӱале.
Чачи тидым тогдайыш, чеверген, тӱгӧ лектын кайыш.
Кастене Левентей кугыза земский начальник дек миен тольо. Толмекыже, Япушлан «маска» йомакым колтыш:
«Ожно ик марий нурым куклен. Куклымашкыже маска лектын.
—	Марий, мом ыштет? — маска йодеш.
—	Нурым куклем, вара ревым ӱдем. Реве кочкаш пеш тамле.
—	Мыйымат ушо.
—	Тол.
Маска ден марий нурым куклаш тӱҥалыт. Марий омарта йыр товар дене изиш печка да маскалан каласа:
—	Лук!
—	Чӧчас! — манеш маскат.
Маска омартам каткален луктеш. Марий тыгыде оргажым нумалеш, маска шолдра кашкам кӧсмырта.
Тыге толашен-толашен куклат, вара ревым ӱдат. Реве пеш мотор шочеш. Ревым лукташ тӱҥалыт. Марий маскалан ойла:
—	Тый мом налат: вуйжым але вожшым?
Марий вуйым пога манмым маска ала-кушеч ожно колын улмаш.
—	Мый вуйжым налам, — манеш маска.
—	Йӧра, — манеш марий.
Марий ревыжым налеш, маска реве шудыжым вынемышкыже нумалеш.
Марий теле мучко ревым кочкеш, маскан реве шудыжо шыжымак шӱйын пыта.
Вес шошо шуэш. Марий адак нурым куклаш тӱҥалеш. Маскат, вынем гыч лектын, куклымашке мия.
—	Тый мыйым ондалышыч. Ынде мый тыйым шкендым кочкам, — манеш маска.
—	Мыйым кочкаш тый але шуат, айда адак куклена, вара тый вожшым налат, мый вуйжым налам, — манеш марий.
Маска келша.
Нурым куклат, шожым ӱдат. Шож пеш мотор шочын. Тӱредаш жап шуын.
—	Ынде мом налат? — манеш марий.
—	Ойлымына семын ыштена, ынде мый вожшым налам, а тый вуйжым нал, — манеш маска.
Марий шожын парчажым тӱред налеш, маска вынемышкыже отылым нумал опта.
Марий теле гоч шож киндым кочкеш. Маскан вынемыштыже отыл пыкнен пыта.
Теле эрта. Шошо толеш. Марий адак нурым куклаш тӱҥалеш.
Маска вынем гычше лектеш, марийын куклымашкыже мия:
—	Тый адак мыйым ондалышыч. Ындыже тыйым кочкамак.
—	Кочкат гын, кочкат огыла, — манеш марий, — мыйын кудыштем имнем ден орвам арам кодеш, тудымат тыланет конден пуэм. Эрла марте колто.
—	Йӧра, — манеш маска. — Эрла от кондо гын, кудышкетак миен кочкам.
Марий мӧҥгыжӧ пеш ойгырен кая. Корнеш рывыжым вашлиеш.
—	Молан тыге ойгырен ошкылат, марий? — рывыж йодеш.
—	Кузе ом ойгыро, мыйым эрла маска кочкеш.
—	Ит ойгыро, — манеш рывыж, — эрла тышке орва дене тол, пеҥгыдырак керемым кондо, мый тыйым утарем. Мыланем агытаным кондо, мый агытаным пеш йӧратем.
Марий тугак ышта. Рывыжлан агытаным конда. Рывыж агытаным кочкеш. Чашкереш шылын шинчеш. Марий орважым куклемешыже шогалта, куклаш тӱҥалеш. Маска толеш: «Ынде тыйым кочкамак», — манеш марийлан. Тиде жапыште рывыж шучко йӱк дене кычкыралеш:
—	Марий, марий! Молан тиде шӱчан омартажым орвашкет от пыште?
Маска лӱдеш, марийлан ойла:
—	Пыштышын кой, пыштышын кой.
Марий маскам кучышын коеш, маска шкак орвашке кӱзен возеш.
Рывыж адак кӱжгӱрак йӱк дене кычкыра:
—	Марий, марий! Молан тиде шӱчан омартатым от пид?
—	Пидшын кой, пидшын кой, — манеш маска. Марий маскам пеҥгыдын пидын шында. Рывыж адак кычкырал колта:
—	Марий, марий! Молан тиде шӱчан омартатым от руал.
—	Руалшын кой, руалшын кой, — манеш маска. Марий маскам вуй гычак руал шында. Маска колен колта. Рывыж кудал толеш:
—	Тидыжым пеле гыч ыштена, — манеш.
Марий рывыжымат вуйжо гыч руал колта. Рывыжат колен колта.
Марий, рывыжге, маскаге оптен, кудышкыжо толеш.
Йомак умбак, мый тембак, катык кӱмыж олымбал йымак!» — тыге кошартыш йомакшым Левентей кугыза.
—	Марийже поян улмаш мо, кугызай? — йодо Япуш.
—	Молан поян? — ӧрӧ Левентей кугыза.
—	Поян еҥ паша ыштымылан ондален тӱла...
* * *
Левентей кугызан йомакым колтымыж годым Сакар ден Чачи вес тӱрлын йомакленыт... Нуно пӧртыштӧ огыл, капка ончылно шогеныт...
—	Тыйын чодраш пурен каймекет иже ушешем возо: эх, ораде, молан лӱмжымат, кусыжымат шым йод, манын шканем ӧпкелышым, — шыман мутлана Чачи.
—	Лӱмет йодаш мыйынат шот лийын огыл. Туге гынат, мый тыйым эре шонен иленам. Адакше Левентей кугызай тыйым эре ойла ыле.
—	Мыйым мом ойлашыже, мый смола под лукмо деч молым нимомат ыштен ом мошто.
—	Смола подымат моштен лукташ кӱлеш...
—	Эре мыйым шонаш — Кудашнурышто ӱдыр уке мо?..
—	Тый гает уке... Мыйын чонеш пижше уке, — шонымыжым Сакар вигак каласыш.
—	Тый ондалет... Пӧръеҥ-влак эре ондалат.
—	Тыйым иктаж еҥ ондален мо? — Сакарын йӱкыштыжӧ колянымаш шоктыш.
Чачи Сакарым тура ончале да пелештыш:
—	Уке.
—	Уке гын, пӧръеҥ ондалымым кушеч шинчет?
—	Кодшо кеҥежым ме ачий дене коктын Лопнурыш Чужган Осып дек кинде кӱсын налаш миен улына ыле. Тый шкат шинчет, Чужган кугыза кинде дек мийше-влакым кок-кум кече пашам ыштыкта да иже пуа. Ме ачий дене коктын кок кече шияш, терыс кышкаш полшышна. Теве тушто мыланем Сандыр лӱман ик ӱдыр ойлыш, тудым Чужган Макар ондален... Макар мыйымат пеш тура ончен кошто...
—	Шӱйжым кӱрлам! — чытен ыш керт Сакар, кычкырал колтыш.
Умбакыже Чачилан ойлаш эрык ыш лий, аваже пӧрт-ончыч кычкырале:
—	Чачи, пурышаш! Мом еҥым кылмыктен шогыктет!..
Сакар тыге кылмен йӱдвоштат шога ыле, пӧртышкӧ пурымыжо пырчат ок шу. Чачи, аваже кычкыралмым колын, марла капкажым кычырик почо...
Пӧртыштӧ тымык. Левентей кугыза пондашым веле шогалтен, тореш олымбалне тӧшакыште мален кия, Япуш ӱдрамаш пусакыште омым ужеш. Яшай вате чарайолын, ӱштыле пӧрт кӱварым ӱштеш.
—	Тулар, уна тышке воч, — Яшай вате Левентей кугыза воктене верым ончыктыш.
* * *
Суд сайын эртыш. Сакарлан порубко ыштымыжлан пел теҥге штрафым веле судитлыш. Токтар стрелок Сакарын луй лӱймыжым ужын огыл. Шопкем Сакар клепкылан руыктен. Шопке гыч ур лектын кудалын... Урым лӱяш Сакарын пычал билетше уло. Мӱйжым Токтар шке декше наҥгайыктен... Чодра оролым сусырташ тӧчымыжӧ нигуштат пале огыл... Сакарым поктышыжла, лумышто пӧрдалмыжым Токтар ыш ойло...
Ужанур ял марий-влакат Сакарым винаматыш луктын ышт керт. Тыштыже Сакарлан Чачи полшыш: Сакар винамат огыл, Стапан шке ончычын толын кержалте, ярныше имньым лумышко шӱкалаш тӧчыш, Сакар тудым шӱкал веле колтыш. Вара кужу марий куржын тольо... Тудо Сакарым мушкындыш. Тудын мушкындымек иже Сакар тудым шуралтыш...
Ужанур ял марий-влак шкак кляузникыш лектыч...
Тыге суд эртымылан Сакар шкат ӧрӧ. Тудын деч ончыч земский начальник кок еҥым судитлыш: иктыжым — чодра шолыштмылан, весыжым — старостым нерымылан. Старостым перымыже тыге лийын: йорло марий йозакым тӱлен кертын огыл, садлан тудын пытартыш тунажым торги дене ужалаш тӱҥалыныт. Йорло марий тунажым шӱкшӧ вӱташкыже петырен да нигӧмат чак ок намие. Староста дене лувуй виешак лукташ тӱҥалыныт. Йорло марий старостым тоя дене перен...
Тыге староста ойла.
Йорло марийже вес семын ойла: староста тудым шкенжым чот кырен, йорло марий мучышташ тӧчышыжла веле старостым шӱкалын, староста вуйжо дене янак воктен пернен. Йорло марийым земский начальник ият пелылан казематыш петыраш судитлыш... Тидым колмекыже, Сакарын кидше-йолжат чытыраш тӱҥале... Чодра шолыштшыжо пӱнчӧ пырня дене кучалтын. Пырняжат чапле огыл, укшан пӱнчӧ вуй веле. Мантале пазарыште тыгай пырнялан теҥге деч гоч огытат пу. Марийлан земский начальник куд теҥге штрафым тӱлыкташ судитлыш. Марийын тунамак, йыр-йыр койын, шинчавӱдшӧ йоген лекте. Сакарын чонжылан кочын чучо.
—	Захар Ефремов здесь? — йодо земский начальник.
—	Зес, — Сакар йӱкым пуыш.
—	Иди сюда!
—	Мий, ӱстел дек кай, — Левентей кугыза Сакарым ончыко покта.
Сакар земский начальник ончыко миен шогале. Земский начальник чал ӧрышан, чалемаш тӱҥалше ӱпан, вургемже йылгыжше полдышан. Оҥыштыжо йылгыжше шийаршаш гае кеча. Аршаш мучаштыже кугу теҥге уло. Теҥгештыже орел кайык шулдыржым шаралтен. Ӱстелже ужар сукна дене леведме. Ӱстел шеҥгелне — земский начальникын шинчыме пӱкенже. Пӱкен кӱкшӧ эҥертышан. Ӱстембалне тӱрлӧ кагаз, кӱжгӧ книга кия. Земский начальник шкеже шыдын ончышыла коеш. Сакар нигунамат нимогай судышкат коштын огыл, нимогай начальство денат але марте тыге вашлиеден огыл... Пӧрт кӧргыжат вес тӱрлӧ — пырдыжлаште шыдын ончышо кугыжан портрет-влак кечат. Чонлан шучкын веле чучеш. Сакар чодраште маскам кок йолтошкалтыш коклаш вашлиеш гын, тыге ок чытыре ыле. Можо тыге Сакарын йолйыжыҥжым чытырыкта? — ончылныжо маска огыл, айдеме шинча-с.
—	Ну, какое у тебя будет ходатайство? — йодо земский начальник.
Сакар нимомат ыш умыло, шеҥгекше ончале.
—	Ты меня понимаешь?
—	Он русским плока калякыт, — шоктыш шеҥгечын Левентей кугызан йӱкшӧ.
—	Сергей Степанович, переведите, — мане земский начальник кугу тиякын полышкалышыжлан. — По этому делу вы будете переводчиком.
Сергей Степанович манме еҥ Сакарлан земский начальникын йодмым умылтарыш.
—	Мый свечылым конденам. Тудо чыла ужын, — мане Сакар.
Земский начальник Чачим свидетельлан шогалташ лиеш мане.
* * *
Сакарын утлымыжлан Левентей кугыза пеш куанен. Утларакше шке шотым мумыжлан йывыртен. «Теҥгече кастене земский начальник дек пурен ом мутлане ыле гын, земский начальник Сакарым судитлыде ок код ыле», — шона Левентей кугыза...
7
Ольга Павловнан ӱжмыжӧ почеш Григорий Петрович кастене Зверевмыт дек кайыш. Григорий Петровичым Маша почын пуртыш.
—	Барышня шке комнатыштыже, барыня столовыйышто, барин кана, — мане.
Григорий Петрович столовыйышко пурыш. Ольга Павловна Матвей Николаевичын чулкажым штопаен шинча.
—	Поро кас лийже, Ольга Павловна.
—	Поро кас лийже, Григорий Петрович. Шич, — Ольга Павловна воктенсе пӱкеным ончыктыш.
—	Извинитлыза, Ольга Павловна, мый тунам йоҥылыш ойлыштынам. Проститлыза.
—	Мый ӱшанем, тыйын осал шонымет лийын огыл, тый так, нимом шоныде ойлен колтенат... Ну, ынде тидын нерген огына ойло... Тиде кечылаште тый мом ыштышыч?
—	Мемнан паша неле, Ольга Павловна, — Григорий Петрович пӱкеныш шинче, — кечывалым туныктет, кастене тетрадьым тӧрлатылат, эрласе уроклан ямдылалтат, малаш вочмо деч ончыч иктажым лудат, тыге кече эрта.
—	Григорий Петрович, каласе, икшыве-влакым туныкташ пеш йӧсӧ?
—	Каньыле паша кушто уло, Ольга Павловна? Мыйын шонымаште, ӧрдыж гыч ончен шогет гын, еҥ паша веле куштылгын чучеш. Теве тый чулкам штопает. Мый ончен шинчем. Мыланем тиде паша пеш куштылгын чучеш, а кидышкем кучыкто — тыйын семынет келыштарен пырчат ом керт.
—	Ну, чулка штопаяшыже йӧсӧ огыл, моло шотыштыжо тый чыным ойлет: кернакак, кеч-кӧат еҥ пашам веле куштылгылан шотла, шкенжыным эре неле манеш. Ну, икшывым туныкташ, мыйын шонымаште, эн нелыже. Кас марте туныктет да, вуй коршташ тӱҥалеш, манеш Тамара.
—	Авий, мом тый ойлыштат? Григорий Петрович мыйым неженкылан шотлаш тӱҥалеш.
Тамара омсаште шога. Ӱпшӧ локон дене, локон дене вачышкыже вола. Платьыже пыл гай ош тӱсан, чылт сакчыла коеш.
—	Поро кас лийже, Григорий Петрович! Авийлан ит ӱшане, тудо шке гыч шонен ойла. Мый тудлан нимомат тугайым ойлен омыл... Григорий Петрович, тый от шинче тений Чарлаште учитель-влаклан курс лиеш?
—	Наверное, лиеш. Кодшо кеҥежым чыланжак миен огытыл. Например, мыят миен омыл.
—	Тений лиеш гын, кает мо?
—	Каяш логалеш... Колышт ончаш кӱлеш, кузе ойлат кызытсе методист-влак. Адак тушко чумыр уезд гыч учитель-влак погынат, нуно кузе илат, кузе туныктат — палаш интересно.
—	Григорий Петрович, мый инспекторлан письмам возенам, «курс лиеш гын, мыланемат мияш лиеш мо?» манын йодынам. Айда мыйын комнатышкем, тыланет лудын ончыктем... Авий, чай шумек, мемнам кычкырал.
Тамара шке комнатышкыже Григорий Петровичым вӱден наҥгайыш. Тамаран комнатше кугу огыл, но пеш келыштарен сылнештарыме: кӱвар кумдыкеш ковер, пырдыж воктен аҥышыр кровать шога. Кроватьше никель ӱмбалан. Кровать кутышеш, пырдыжым петырен, вес ковер сакыме. Ик пырдыжыште акварель дене возымо чодра сӱрет, вес пырдыжыште, изи диван ӱмбалне, Тамаран шкенжын портретше кеча. Кумшо пырдыжше воктене изи ӱстел шога, тушто духи, пудра да ӱдырлан кӱлшӧ тулеч моло арвер-влак улыт.
Григорий Петрович диванеш шинче, Тамара воктенже пызныш, Григорий Петровичын пылышыжым кӱраш тӱҥале.
Григорий Петрович Тамаран кидшым руалтен кучыш, пеҥгыдын кормыжтале.
—	Ончо шинчашкем, — Тамара Григорий Петровичым тура онча. — Ынде тыланет вожылмаш огыл? Ну, каласе, прочат от вожыл?
—	Молан вожылашыже?
—	Кунамсек тый мыйым орландарышыч?
—	Кузе орландарышым?
—	Молан лӱмын ӱжмешкем шыч тол?
—	Ну, Тамара, тый шкат умылет, мыланем толаш келша ыле мо?
—	Мый тыланет сырем гын, келша ыле, а тыланет мыланем сыраш нимогай причинат уке.
Григорий Петрович ваштарешыже нимомат пелештен ыш шукто — омса почылто. Маша каласыш:
—	Самовар — ӱстембалне. Барин кынелын. Барыня тендам столовыйыш ӱжеш.
Столовыйыш пурымо годым Матвей Николаевич ӱстел воктене папиросым шупшын шинча ыле. Григорий Петрович, винаматан тӱсым ыштен, пелештыш:
—	Матвей Николаевич, мый шкат ом шинче, кузе тунам тугай окмак мутым ойлыштынам. Извинитлаш йодам... Тыланет таум ыштем, тый...
Умбакыже каласаш Матвей Николаевич эрыкым ыш пу, умша гычше пфуу шоктыктен, тамака шикшым луктын колтыш да мане:
—	Ну, ну, йӧра... Мо эртен каен гын, эртен каен. Ончыкыжо мемнан коклаште тыгай кӱлдымаш паша ок лий, шонем. Шич, Григорий Петрович.
Григорий Петрович шинче. Ваштарешыже Тамара шинче.
—	Ну, Григорий Петрович, мый у уверым тыланет каласем. Вес рушарнян маскам пушташ каена, — торжественно каласыш Матвей Николаевич.
Тамара ден Ольга Павловна икганаште ӧрын ончал колтышт.
—	Матя! — Ольга Павловна ӧрдыж еҥ уке годым марийжым эре тыге манеш. — Матя! Кунам тый маска вынемым муынат?
—	Водно ик кугыза толын каласыш. Маска вынемым шыжымак муынам, манеш.
—	Ала тудо ондала?
—	Уке, тудо ок ондале. Мыйым ондалаш йӧсӧ. Мый кӧ настоящий сонарзе, кӧ аферист — икганаште палем... Так, значит, Григорий Петрович, каена... Пычалетым ачален ямдыле.
Тыгай мутлан Григорий Петрович вашмутым пуаш чылт ӧрӧ: маска лӱяш огыл, тудын ур лӱймӧ пычалжат уке, лӱенжат ок мошто. Туге гынат, Григорий Петрович чыным каласаш вожыльо.
—	Мыйын пычалем, мастер дек наҥгайыде, ачалаш ок лий, — шойышто Григорий Петрович. Шӱргыжлан шокшын чучо.
—	Папа, мыланемат мияш лиеш? — Тамаран йӱкшӧ шоктыш.
—	Мом ойлет! — ӧрын пелештен колтыш Ольга Павловна. — Ӱдыр икшыве сонарыш кӧ коштеш?!
—	Мый! — кӱчыкын пӱчкӧ Тамара.
—	Чодраште оргажеш почет пижеш, — воштылеш Матвей Николаевич. — Адак тошто пычалем Григорий Петровичлан пуашем верештеш.
—	Ну, пычал уке гын, мый так каем, ончаш... Поч пижеш манат гын, мый сонарзе костюмем чием. Мый урла писын куржтал кертам, — моктана Тамара.
—	Озаҥ гыч Аркадий Анемподистович толеш. Телефон дене мутланышым... Адак Константин Ильичым налына.
—	Тугеже кайде ом код! — Тамара ӱшаненак каласыш.
«Тамара кая гын, мыланем нигузе кодаш ок лий. Мый пӧръеҥ улам», — шоналтыш Григорий Петрович...
8
Левентей кугыза смола пум руэн коштмыж годымак маска вынемым муын. Тунамак шонен пыштен: иктаж бариным кондаш. «У Сола Маска Сергей эре туге ышта: маска вынемым муэш, вара Озаҥ олашке кая. Тушеч барин-влак толыт. Сергейым йӱктат, пукшат, тройка дене кудалыштыктат» маныт. Левентей кугызат Озаҥыш каяш шонен. Миенат коштын, только шотым муын огыл. Палымыже уке улмаш. Озаҥыште шотым муын огыл гын, Левентей кугыза колын: Аркамбал земский начальник пеш тале сонарзе, маныт. «Теве тудын дек каен ончышаш», — шонен пыштен... Лачак тунам Сакарлан судыш каяш повестка толын. Сандене Левентей кугыза Сакар дене пырля Аркамбаке ошкылын. Палемден кодымо маска вынемжым Сакарлан ончыктен: «Земский начальниклан, маска вынем уло, тыланет ончыктена, манам гын, тыйым тудо ок судитле», — Левентей кугыза Сакарлан ӱшандарен.
Кернак, Левентей кугызан увержылан земский. начальник пеш куаныш. Вес рушарнян Кужу куп денысе смола заводыш мияш лийын кодо. Левентей кугызат шке могыржым земский начальникым ӱшандарыш: тудын миймашеш чыла ямде лиеш.
Суд деч вара Сакар ден Чачи Кужу куп дек смола заводышко кайышт. Левентей кугыза вич кечылан шке декше Кудашнурыш ошкыльо. Заводышко шуматкечын эрдене мияш лие.
Сакар вич кече годым Яшайлан пу руаш, шупшыкташ полшыш... Тиде вич кече Чачи дене пырля илыме, паша ыштыме Сакарлан ончыл корныжым рашемдыш. Яшаят Сакарым йӧратыш: Сакар пашалан тале. Левентей кугыза арам темлен огыл улмаш. Чачим гын, ойлыманат огыл: тудо уло чонжо дене Сакарым йӧратыш...
Шуматкечын эрден эрак Левентей кугыза толын шуо. Тольо да вигак чодрашке кайыш. Пеленже Сакарымат наҥгайыш... Кастене, рӱмбалгымеке, иже мӧҥгӧ пӧртыльыч.
—	Ну, Сакар, таче ондакрак малаш возына. Эрдене эрак кынелаш кӱлеш, — мане да Левентей кугыза, кугу трупкажым пижыктен, тореш олымбаке, пырдыж воктелан, кугырген возо. Ятыр марте чылымжым поккен, ала-мом шонен кийыш, вара мален колтыш. Сакарын омо нигузеат ок тол. Сакар эрласе маска нерген шона. Барин-влак лӱяш пеш мастар улыт мо? Пычалышт могай гын? Левентей кугызан ойлымо гыч нунын пычалышт шӱдӧ теҥгеаш монь...
Чачи шке семынже мален ок керт... Эрла маска пушташ барин-влак толыт... Кумышто тудо Сакар ден Левентей кугызам намиен кодаш кая. Сакарын аважым ужеш... Кеҥежым, сӱрем годым, Сакар ден Левентей кугыза тарантасым кычкен толыт... Сакарын аваже Чачиланат аваже лиеш. Тудын аважым Сакарат «авый» манаш тӱҥалеш... Кызыт миймыж годым Сакарым Чачин аваже «тулар» манын ойлыш, вара «веҥе» манын ойлаш тӱҥалеш... Умбакыже Чачи Макарым шоналта да, шӱмжылан кызытат йӧсын чучеш. Тунам Сандыр миен ок шу гын, очыни, Макар Чачимат Сандырым мыскылыме семын мыскыла ыле... Тунам, шийын пытымек, Сандыр Чачим шке декше наҥгайыш. Клат ончылно шуко мутланен кийышт. Сандыр тунам Чачилан чыла ойлыш.
«Ӱмаште ӱярня годым Чужган кугыза Сандырым вольык ончаш, вӱд нумалаш мияш шӱден. Шешке-влак уналыкеш кайынешт, манын. Сандыр миен. Иктаж кумыр гынат, асу, кеч иктаж шер налаш йӧра, шонен. Чужганын вольык шуко, вӱдат ятыр кӱлеш, пукшашат жап кӱлеш. Кас марте Сандыр чылт ноен пыта. Кастене, нойыметлан манын, Чужган ик изи чукыр аракам йӱктен. Подылмеке, Сандырын йыжыҥже йӧршеш каен. Сандыр комака шеҥгек пурен возын да мален колтен. Ала шуко лийын, ала шагал, тудым Сандыр ок шинче, помыжалт кая — тудым ала-кӧ ӧндал кучен... Сандыр уло вийже дене мучышташ тӧчен гынат, Макар деч мучыштен кертын огыл... Ик тылзе эртен — Сандырын ӱлыл вургемже яндарак лийын».
Могай янлык Чужган Макар!.. А теве Сакар пырчат тугай огыл: вич йӱд йыгыре возын малыме гаяк илыш гынат, Чачи — ожно могай ыле, тугаяк яндар ӱдыр...
«Мый але Макарлан ушым пуртем», — мане тунам Сандыр.
«Мом ыштет?» манын йодмылан «мый шотым муам» веле мане, молым ыш ойло.
Земский начальник ден унаже, становой пристав, Константин Ильич, смола заводышко кум пар имне дене кудал тольыч. Сонарзе коклаште Григорий Петрович ден Тамарам ужын, Чачи чылт ӧрӧ: Тамара пӧръеҥла чиен, изи пычалым кучен, тулуп лоҥга гыч лектын, тер гыч волыш.
—	Григорий Петрович, теве мыланем йолташ! — Чачим ончыктен, Тамара пелештыш. Чачи рушла изиш мошта гынат, Тамаран ойлымыжым ыш умыло. Сандене, тупуй савырнен, омашыш пурен кайыш: «Земский начальникын ӱдыржат пычал дене лӱйылтын мошта, ужат», — шоналтыш.
Имньыштым заводеш кодыштат, сонарзе-влак, кочде-йӱде, вигак чодрашке кайышт. Пеленышт ямшык-влакымат нальыч. Иктым гына имне ончаш кодышт. Каймышт годым кечывал торак огыл ыле.
Рӱмбалгыме годым ямшык-влак куржын тольыч. Имньым кычкен кудальыч. Ик пел шагат гыч сонарзе-влак тольыч. Ик терыште — тер тич! — маска кия. Земский начальник ден унаже смола завод омашышке пурен ончальыч да мӧҥгеш лектыч. Омаш деч ӧрдыжыштӧ кум ладра кож йыгыре шога. Кож деч изиш ӧрдыжеш тулым олташ шӱдышт. Яшайлан пулан тӱлаш лийыч... Тул ылыжмеке, кож йымалан шудым шарыктышт, шудо ӱмбаке тулупым, коверым оптышт. Чачилан ик кугу кӧршӧк шокшо вӱдым ырыктыктышт. Тул йыр шинчыч.
Кас тымык, йырваш — чодра. Сандене шикш нигуш ок тайныл, меҥгыла туран кӱшкӧ кӱза. Сакар ден Левентей кугызамат йыгыре шындышт. Первыйже Левентей кугыза ыш шич:
—	Ме, барин, шогена, — мане.
—	Чодраште нимогай баринат уке, чыланат икгаяк сонарзе улына, — мане земский начальник. — Шич!
—	Шичса! — верым ончыктыш становой пристав. Тамара Григорий Петрович ден Сакар коклаште шинча... Когыньыштымат ӧрын онча...
Маска вашке ыш лек. Ола гыч толшо унан пийже пеш удырен-удырен оптыш гынат, маска ыш тарване. Вара Сакар кужу вара дене шурыш. Тунам иже лекте... Сакар ӧрдыжкӧ тӧршталтыш. Маска вигак оласе уна ваштареш кайыш. Оласе уна лӱен колтыш. Ала вашкымыж дене, ала кидше чытырналтын — только пуля маскалан логалын огыл. Тиде жапыште маска дек пий кудал мийыш. Маска пийым солалтыш, пий Григорий Петрович могырыш кудале. Маска — пий почеш. Кок йола шогале. Григорий Петрович аптраныш. Кидешыже пычалым кучен, тудо але первый лектын. «Ом логалте гын, пытара, — шоналтыш, — но мо лиеш, лиеш — лӱйшаш...» Маска вуйым ончен, пычалжым шуялтыш, шинчажым кумалтен, лӱен колтыш... Григорий Петровичын пычалже денак икганаште вес пычал пудеште. Тудыжо Сакарын ыле. Но тудым иктат ужын огыл. Чыланат Григорий Петровичым онченыт. Григорий Петровичын музыкылан тунемше пылышыже гына шиже: тудын пычалже деч чырык секунд вара вес пычал пудеште. Григорий Петровичын шинчажым почын ончалмыж годым Сакар тупуй шога ыле. Маска, еҥ шӱкалмыла койын, шеҥгек чакналтыш, шӱртнен йӧрлмыла йӧрльӧ...
Матвей Николаевич арака стопкым нӧлтале:
—	Эн мастар лӱйышӧ верч йӱына!
—	Ура-а! — кычкырале Константин Ильич. 
Чыланат Григорий Петровичым ончал колтышт. Григорий Петрович нимом ышташат ӧрын... Шинчажым кумык ыштен, аракам подыл колтыш.
—	Ур-ра! — кычкырале Матвей Николаевич.
Арака вуйышкышт кайыш. Ола гыч толшо уна первый Григорий Петровичлан сырымыла койын шинчыш да, вуйыш каймекше, пореште.
—	Кужу ӱмыран лийже тура логалтен лӱйышӧ! — манын, ик стакан аракам йӱын колтыш.
Григорий Петровичынат вуйышкыжо каен, ик кидше дене, вожылде, Тамарам ӧндал кучен, вес кидше дене арака стопкым нӧлталын:
—	Таче мый маскам пуштым... Только тудым мый пуштын омыл, коллектив пуштын... Мый, пагалыме Аркадий Анемподистович, маска коваштым тыланет пӧлеклаш йӱкем пуэм. Матвей Николаевич, тый тидлан ваштареш от лий?
—	Григорий Петрович, тый благородный еҥ улат. Мыйын ӱпем чалемын, а тыйын але ӧрышетат сайын кушкын шуын огыл... Туге гынат, мый тыйым пагалем. Марий от лий ыле гын, мый тыланет, нимом пелештыде, Тамарам пуэм ыле.
—	Прочь! Ок кӱл! — Григорий Петрович Тамарам шӱкал колтыш. Тамара Сакарын ончыко миен возо. Римысе трибунышто улмыла, кидшым кӱшкӧ нӧлтен, Григорий Петрович каласыш:
—	Мый марий улам, мый чынак марий улам. Мыланем дворянин ӱдыр ок кӱл. Мый уна тиде пычкемыш ӱдырым налам! — Чачим ончыктен кычкырале.
—	Григорий Петрович, Гриша! — Тамара, кынелын, Григорий Петровичын кидшым шке декше шупшеш. — Гриша, тудын ойжо нимоланат ок йӧрӧ, мый шканем шке оза улам...
—	Григорий Петрович, тый молан сырышыч? — ӧрын йодеш Матвей Николаевич. — Мый тыланет мом тугайым осалым ойлышым? Ом умыло, — манын, аракам темен, шалт йӱын колтыш.
Ола гыч толшо уна мурым лукто. Матвей Николаевич полшаш тӱҥале. Тамара Григорий Петровичым сӧрастарыш. Йӱд тымыкым тарватен, муро шергылташ тӱҥале:
Сонар пешак сае. Кӧ тушко ок кае,
Ту еҥ окмак гае ок пале нимом.
Той пуч пуалта гын, ур пий опталта гын,
Кӧн чонжо чыта гын пычал кучыде?
Йорта ма ир шордо, йӱкла ма ир кеде,
Лӱя пычалнаже ик семын тура.
Кас кече волмеке, тул йыр ме шичмеке,
Кожла шергылтеш дыр мемнан мурна ден:
Тра-ла-ла-ла-ла, тра-ла-ла-ла-ла,
Тра-ла-ла-ла-ла, тра-ла-ла-ла-ла!..
У кече лектеш гын, тул олмым ужеш гын,
Тунам поктена дыр ме янлык тӱшкам...
А кече нӧлтмеке, тӱня помыжалтмеке,
Куплаште, кожлаште пычал мӱгыра.
Йорта ма ир шордо, йӱкла ма ир кеде,
Лӱя пычалнаже ик семын тура.
Кас кече волмеке, у тул олтымеке,
Кожла шергылтеш дыр мемнан мурна ден:
Тра-ла-ла-ла-ла, тра-ла-ла-ла-ла!..
Заводышто паша ыштыше-влак омаш ончылан погынен шогалыныт. Барин-влакым ончат. «Эй, томаша, могай кочкыш, могай йӱыш тӱняште уке гын?! Только мыланна кукшо кинде ден пареҥге деч моло ок логал», — ушышт дене шонат.
—	Становойжо могай чарга йӱк дене мура, — мане Яшай.
—	Земский кӱжгӧ йӱк дене колта.
—	Ну эн сылныже учитель келыштара.
—	Йӱмышт годым нунат мурат улмаш, — тогдайыш ик марий.
—	Тыге шогаш ок йӧрӧ, под лукташ кӱлеш, — увертарыш вес марий.
Тидым колын, Сакар кынел шогале. Тудлан Тамаран пеш тура ончымыжо ыш келше. Тамаран шинчаже Сакарын шинчажым лӱен онча. Сакар туге тура ончен ок сеҥе. Тамаран тыгай койышыжо Чачиланат ыш келше. Молан тудо Сакарым тыге онча?
Сакарын кынел шогалмекыже, Тамара йодо:
—	Тый кушко?
—	Под лукташ, — шуялтыш Сакар.
—	Под лукмым мый нигунамат ужын омыл, — мане Тамара, Сакар почеш кынел шогале.
—	Тый кушко? — йодо Григорий Петрович.
—	Под лукмым ончаш, — ӱшандарыш Тамара.
—	Нимогай интересат уке.
—	Тыланет уке, а мыланем уло.
—	Туге гын, тек ончо! — Григорий Петрович стаканешыже тичак портвейным темыш.
Тамаран Сакар почеш каймыже Чачин чонжым утларак пудратыш. «Мом тудо Сакар почеш коштеш», — шоналтыш. Чачи очаг ӱмбак кӱзен кайыш, тушеч кычкырале:
—	Сакар, тол тышке!
Чачин йӱкыштыжӧ Тамара колянымашым кольо: «Орадет ушкала, тудым изиш орландарышаш», — шоналтыш, очаг ӱмбак кӱзаш тӱҥалше Сакарым кидпӱан гыч руалтен кучыш. Сакар ӧрын ончале, но кидшым шупшын налаш аптраныш. Тидым ужын, Чачи омашыш куржын колтыш...
Под шындаш тӱҥалмеке, Тамара, Сакарым коден, сонарзе тӱшкашке мийыш. Тушто Григорий Петрович ден Озаҥ гыч толшо уна ӧндалалт шинчат. Матвей Николаевич кугу йӱкшӧ дене мура:
Гайда тройка! Снег пушистый,
Ночь морозная кругом!
Светит месяц серебристый,
Едет парочка вдвоем!..
Сакар омашышке пурыш, Чачи угылышто шортын кия. Сакар йӧршеш аптраныш: — Чачи, мо лийынат? Чачи нимомат ок пелеште...
Левентей кугыза омашыш толын пурыш: «Коло вич теҥгем пуыш!» — манын, Сакарлан у кагаз оксам ончыктыш...
КУМШО ЙЫЖЫҤ
1
—	Чип-чи, чип-чи!.. Телым чатлама йӱштӧ годым кож вуеш шинчын муралтем гын, кож вожым тарватем ыле, ынде ситмыж деч ситмыж тольыч да, мурымат мондышым... Чип-чи, чип-чи! — манын кож вуйышто киса мурен шинча.
Шошо!.. Чодраште тӱрлӧ кайык мура. Эн чотшо шем лого келыштара. Южгунамже чылт шӱшпык семын савыркала. Шӱшпыкшӧ але Элнет ломберыш толын огыл. Кушак пыжашым опта? Элнет серышкыже возын гынат, олыкышто, чашкер лоҥгаште эртак вӱд, кукшыжо кӱкшака верыште веле уло. Шӱшпык кӱкшака верым ок йӧрате. Элнет серыште кӱкшака верлан бурлак-влак веле куанат. Тулым олтат, ночко вургемыштым, ыштыр-йыдалыштым коштат, кочкаш кун мумышт семын шолтат. Конешне, тыгай пашам кастене шабаш деч вара веле ыштат. Кечывалым Пинерин купечын приказчикше-влак пий семынак ваҥен куржталыштыт, кӧ иктаж-вере канен шинча але нералтен колта гын, вара паша пытыш, — кечыдар йомеш. Приказчик-влак озалан возен пуат але кугу приказчиклан каласат. Нуныжо тугай бурлакын кечаш пашадаржым волтат але йӧршеш огыт пу.
Марий элысе моло йогын вӱд дене таҥастарымаште Элнетыште шолым волташат, пырням покташат йӧсӧ. Элнет пеш талын йога. Йогышыжла, осал янлыкла сержым пурын, каткала. Серыштыже кокшӱдӧ ияш пӱнчӧ шога гынат, Элнет тудымат вожге вӱдышкӧ шуҥгалтара. Элнет ик сержым пуреш, вес веланже ошмам шава, тӱрлӧ-тӱрлӧ тӱрлем дене сылнештараш тӧча. Тиде ок сите гын, Элнет южо вереже ожнысыжла кадырген каяш ӧркана да, гоч пӱчкын, корныжым угыч виктарен, ӧрдыжкӧ каен колта, а тошто корнешыже икса лийын кодеш. Южгунам тыгай икса ятырак кугу, келге лиеш да тыгай иксаште кол пеш шуко лиеш. Коклан Элнетыште тыгай верат уло: вӱд кадырген йогымаште вӱд пӧрдмаш лиеш. Тыгай пӧрдмаш вер бурлаклан эн осал. Вӱд пӧрдмашыш пырня логалме деч, кок велым канат дене кылдыштын, пырням шупшыт гынат, тышак затор эре лиеш. Садлан тушто эре оролен шогыман, затор лияш эрыкым пуыде, пырням ужатен колтылман.
Сакар таче кечыгут тыгай кадырыште толаша. Пырня-влак шӱшкылт толмыла толыт. Сакарын кидше пагор дене пырням шӱкал-шӱкал колта, ушыжо эре шона: «Кушко тынар чодра кая? Кӧн вий дене тынар чодра руалтын?.. Пинерин-влак тынар оксам кушто муыт? Кернакак мо, ожнырак Пинерин-влак шкештат приказчиклан коштыныт, маныт? Ик шоҥго бурлак тыге ойлыш: «Пинерин-влакын ачашт шӱкшӧ апшат веле ыле. Эргыже-влакат первыйже Мизин озалан приказчиклан коштыч... Вара Мизинын доверенныйжым вӱд агурыш колтеныт, окса чемоданжым шоргенче кашка йымак тоеныт... Тулеч вара нуно поеныт...»
Сакарын шонымыжо, Пинерин-влак деч савырнен, Лопнурыш, Чужган Осып дек, миен перныш. Чужган кугызат еҥ окса дене поен, манеш. Ик поянрак марий ала-мо шот дене уш кайме семын лийын, оксажым шкеж дене арален кийыкташ лӱдын, тудлан эре вор толын шолышт кайшашла чучын, садлан тудо уло оксажым Чужган дек намиен пуэн:
—	Осып, тиде оксам шылте, нигӧланат ит каласе, — манын.
—	Йӧра, — манын Чужган, — еҥлан огыл, шканетат ом каласе.
Кернак, Чужган каласен огыл. Весканарак марий оксаж дек миен:
—	Осып, ынде оксамым мӧҥгеш пу.
—	Могай оксам? — ӧреш Чужган.
—	Мый тыланет тунам пышташ пуэнам ыле.
—	Кай, ала-мом ойлыштат? Пуыметшым кӧ ужын?
Марий сӧрваленат йодын, шудалынат ончен, уке, нимат полшен огыл. Чужган кугыза марийлан оксам пуэн огыл.
Тидыже ала чын, ала уке — тыгай «манеш-манешлан» пешыжак ӱшанаш ок лий. А теве тидыже путырак чын: Лопнур ден Кулашнурын мландышт — ик планыште. Туге гынат, Лопнур поянрак, а Кудашнур нужна, Лопнур чодра деч ӧрдыжтырак шинча, сандене Лопнур йыр кинде сайынрак шочеш. Кудашнур чодра тӱрыштӧ шога. Ожнырак тудо чодра лоҥгаште улмаш. Кызытат Кудашнур пасушто, коремлаште верын-верын ото, чашкер шуко уло. Посна-посна шогышо пушеҥгат ятырак коеда: писте, шоло, кож, тумо. Ожно тумо шукырак улмаш. Пасусо чыла тумым Чужган кугыза руыктен налын. Кудашнур марий-влак ожнырак пошкудо ялышт дене, Пысмен ял дене, ик лапчык мландылан ӱчашен улыт: межомщикым конденыт, адвокатым тарленыт. Тыгай годым окса шуко кӱлеш. Теве тунам Чужган кугызалан пояшыже йӧн лийын. Тудо Кудашнур пасусо шӱдӧ коло тумым икганаште налын. Тумо вуйлан шӱдӧвичырым тӱлен. Тудо, тумо-влакым руыктен, клепкым ыштыктен, ик теле гоч Озаҥ олашке шупшыктен. Шошымжо кевытым шынден, вес иешыже скипидар ойырымо заводым ыштен. Тылеч вара нужна-влакын мландыштым налын ӱдаш тӱҥалын. Южо нужнаже, йозакым тӱлен ок керт да, пел лӱмжым шкак кудалта, южыжо йозак тӱлаш Чужган дек окса араш мия гын, закладыш терысан аҥажым пышта але ӱден кодымо аҥажым сӧра. Нужна еҥ телым оксан огыл гын, кеҥежым кушто оксам муэш? Заклад аҥам сулен ок керт. Чужган кугыза терысан аҥам курал-ӱда, уржамат тӱред налеш. Тудын дене ӱчашыше иктат уке. Кузе ӱчашет? Вет ончыкшо адак миен эҥерташ кӱлеш.
Теве Сакарланат чомам налаш оксам пуыш. Кернак, Сакар деч нимогай закладымат ыш йод. «Чылт ыш йод, манаш ок лий, Сакар, аҥам огыл гын, мутым пуэн, мут почеш Сакар кодшо шыжым, телым чодраште мом лӱен гын, чыла Чужган кугызалан нумалын. Ик луй, кок рывыж, шӱдӧ коло ур, шымлу мызе, кум кӱдыр, ик сузо — теве мыняр кайыкым пуштын Сакар. Мераҥжым ок шотло. Мераҥ коваште шулдо, тудым Чужган кугыза ок нал, мераҥ коваштым Кесмак татар веле пога. Мераҥ шылжым Сакар шке кочкын. Ур шылжым аваже ик мешак чоло коштен оптен. Коштымо ур шыл пеш тамле, адак кукшо верыште кийыктет гын, кеҥежымат ок пужло, шӱр шолташ пеш чапле. Луй ден рывыж шыл кочкаш ок йӧрӧ: тамлат огыл, йыгыжгын ӱпша. Туге гынат, Сакар луй ден рывыж шылжымат пийлан луктын кудалтен огыл, а клат ӧрдыжеш, кече ваштареш, луктын сакен. Кече ден мардежеш тыгай шыл эркын кошка, огеш шӱй... Пошкудо-влакше, южгунам лӱмын толын, Сакар деч йодын, изин катен, кӧ луй шылым, кӧ рывыж шылым наҥгаят. Имньылан шора лийме годым, тыгай янлык шылым, коштен туржын, имне нерыш пуалат гын, пеш полша, маныт. Южгунам ӧрдыж ял гычат толыт. Сакар ок чамане: айда наҥгайза.
Чужган кугызалан Сакар чылт ӧреш. Бурлакыш толмыж деч ончыч Сакар Лопнурыш Чужган кугыза дек расчет ыштыкташ мийыш. Чужган кугыза моло торговой гай огыл, икганаште расчетым ок ыште. Мом намиет — эре налеш, эре воза; мом йодат — эре пуа, эре воза. «Вара шотлена, тый дечет ок йом, мый дечемат ок йом», — манеш. Кинде кӱлеш — киндым пуа, моло кӱлеш — молым пуа, сатум гына тудын деке намиен шого. Туге гынат, пуымо-налмым иктаж гана рашемдарыман, уке гын йоҥылышат лиеш. Сакарын ушыжо Чужган кугызан книшкаж гаяк: мо налмыжым, мо пуымыжым чыла шинча, Сакарым ондален от керт, но Чужган кугыза ондалашат ок шоно, тудын возымыжо Сакарын шонымыжо дене ик семынак келшен тольо. Сакар мынярым пуэн, Чужган кугызат тунарымак возен. Чужган кугыза мынярым возен, Сакарат тунарымак налын. Тиде шотышто чыла пеш раш лекте. Умбакыжым Сакарын шонымыжо Чужган кугызан кумылжо дене изиш ыш келше: луй коваштылан Сакар латкок теҥгем налаш шонен — тыгай акеш У Сола Арпик пазареш ужален — Чужган кугыза луй коваштым лу теҥгелан веле аклыш; рывыж коваштылан Сакар шым теҥге гыч налаш шонен, Чужган куд теҥге гыч пыштыш; мызе ден урлан кумлывичыр гыч, кӱдырлан шымлур гыч, сузылан теҥге да витльыкокырым шотлыш. Пазар шот гыч, кажне ур коваште ик кумыр-шымыр мӧҥгӧ шотлалте. Сакар, иктаж витле теҥгеашым ыштенам, манын шоныш. Чужган кугыза нылле кок теҥге да шымленыллыраш да латшымырашым шотлен лукто. Вара Сакарын пуышашыже кумло теҥге да кандашлу ныллыраш погынен. Тыштат Сакарлан иктаж кок теҥгеже уто каймыла чучо. Ложаш пазарыште телым кандашлу ныллыраш лийын, Чужган индешлу ныллыраш дене шотлыш. Сакар, иктаж коло теҥгеже яндар оксак лектеш манын, шонен миен ыле, а Чужган латик теҥге да индеш ныллыраш ден луатшымырым шотлен лукто... Сакар изиш ӧрмалгыш, тиде окса ага-шога ыштыкташат ок сите. Сакар нимом пелештенат ыш шукто — Чужган кугыза Сакарын ончыкыжо кок вич теҥгеаш яклака кагазым да кок у ший теҥге оксам луктынат пыштыш, вара йодо:
—	Сату мо кӱлеш?
Сакар оксажым ончале, Чужган кугызам ончале.
—	Тый, Сакар, оксатым помышкет пыште. Кеҥеж роскотетлан кӱлеш. Мый тыланет мо кӱлешым вучымеш пуэм. Тый гает раш еҥлан пуаш лиеш.
Раш еҥ!.. Тыгай мутым колын, Сакарлан, Чужган кугызам каза пондашыж гыч кучен, кевыт гычше шӱдырен луктын, тошкен лаштыртымыже шуо. Но тыге ыштыме олмеш Сакарын кидше шоягоремжым удырале, а йылмыже йодо:
—	Кугызай, пакилям вучымеш пуэт гын, йӧра ыле.
Тиде мутлан Чужган кугыза куанымыла веле койо. Сакар ончыко иктаж лу мужыр пакилям конден пыштыш:
—	Кудыжо келша, ойырен нал... Тугеже тый, Сакар, бурлакыш кайынет? Тый, Сакар, пеш кожмак еҥ улат... Туге кӱлеш, уке гын, поро илышым от уж.
—	Акше могай? — ик мужыр пакилям ойырен налмекше, йодо Сакар.
—	Тый дечет шергын ом нал, первый ужына мо? Ме Кӱвем суас онал вет... Молылан гын, кум теҥге деч мӧҥгӧ ом пу ыле да, тый дечет кок теҥгеат пелыжат сита... Чай сакырже ок кӱл мо? Аватлан клендырым нал. Тидыже сай огыл, теве тидыже чаеш нӧртет гын, чылт шула, — лачак шоҥго кувалык. Акше?.. Коло кандаш ыр... Ну, тыланет коло ныл ырым шотлена...
Сакар, адак кум теҥге чоло парымыш пурен, Чужган кевыт гыч лекте... Сакарын помышто латкок теҥге окса уло. Но тиде окса агалан веле сита. Кернак, Левентей кугыза шогамат ыштен пуа, ӱдашыже мӱмам ышташ лиеш, но бурлаклан кайде ок лий.
Ик тылзе коштын, мӧҥгӧ лу-лучко теҥгем кондаш гын, уто ок лий...
Теве тыге Сакар Элнетышке бурлаклан толын, таче кечыгут пагор дене вӱд воктене толаша. Сакар чылт пӱжалт пытен. Мӱшкыржат шужен. Кузе изиш каналтышаш гын? Кочкашыже пырня колтымо коклаштак тӧчыде ок лий... Чу, мо тиде тыгай? Пырня каен пытыш мо? Умбал кадырыш шумеш ик пырнят ок кой. Тыгеже изиш каналташат лиеш. Сакар пытартыш пырням шӱкал колтыш да, кӱкшака верышке кӱзен, пӱнчӧ пундыш воктен эҥертен шинче. Могыржылан су-ур-р чучеш.
Эх, кечыже могай сай! Кайык-влакше кузе мурат! Пӱнчӧ кишыже кузе тутлын ӱпшалтеш! Тыгай жапыште куанен тӧрштылмет, муралтен колтымет веле шуэш:
Ошыт вӱдет — ош аракат,
Элнет вӱдет — шем аракат!
Сакарын мурымыжат, тӧрштылмыжат ок шу. Тупшым кече шыман вӱчка, шӱргыжым умыр мардеж ласкан ниялта, шинчагомдышыжым омо вӱдоҥ шоҥ гай пушкыдо парняж дене темда... Сакар мален колтыш... Шукат ыш лий, ужар укшлажым лупшкедыл, тормака вожлажым савыркален, кугу пӱнчӧ йоген тольо, кок пырня кокласе вишеш тореш пижын шинче. Почешыже иктын-коктын пырня толеш. Вӱд пӧрдмӧ вереш затор лияш тӱҥале. Сакар тидым ок шиж. Сакар омым ужеш: пуйто Сакарын чомаже кугу лийын, Сакар тудлан тойлымо сӱспаным, тойлымо шлеям чиктен, оҥгыран пӱгым руалын, тарантасеш кычкен. Сакар шкеже у мыжерым, кудыр кемым чиен, сар сапым кучен, кучыр оҥаш шинчын. Шеҥгелныже, вуешыже вӱргенчыкым пыштен, Чачи шинча. Воктенже вуй пулчышо вате лоҥын мура:
Кӱдырчӧ шокта, манын ида ман,
Мемнан тӱмыр тыге шокта.
Волгенче коеш, манын ида ман,
Мемнан шовыч тыге коеш.
Кече нӧлтеш, манын ида ман,
Мемнан каче тыге коеш.
Тылзе нӧлтеш, манын ида ман,
Мемнан ӱдыр тыге коеш.
Сӱан пеш сайын кутырен-мурен толеш ыле, но вот ала-кушеч, вес корно дене, вес сӱан кудал тольо. Кок сӱан вашлийыч. Иктыжат корным ок пу. Кучедалаш тӱҥальыч. Ала-кӧ, толын, Сакарымат мушкынден колтыш. Сакар вуйжым тайыш, тунамак помыжалте: тудо, омыжо дене кенета тарванен, вуйжым пундышеш перен колтен улмаш. Сакар Элнетышке ончале гын — э-э, томаша! — тугай затор лийын шинчын, кас мартеат шалатен пытараш ок лий. Сакар сер гыч вигак заторышко тӧрштыш, пырня ӱмбачын, кӱвар ӱмбач куржмыла, куржо. Пӧрдем аҥыш миен шуо, кугу пӱнчым ужо... Мом ышташ? Тиде пӱнчым шкетак нигузеат колташ ок лий!.. Приказчик толын шуэш гын, штрафым ыштыде ок код. Сакар пагоржо дене тормыла пӱнчым руале, уло кертмыжым шупшыльо. Пӱнчӧ тарваныш. Сакар куаныш. Пӱнчӧ — мугыльт! — савырнен йоген кайыш. Пырня-влакат тарванышт. Сакар, пагоржо дене виктарен, шӱкал-шӱкал колта. Тиде жапыште кӱшыч кашовой толын шуын. Кашовойышто Пинерин оза шкежат улмаш... Тыгай заторым ужын, Пинерин пеш шыдешкыш, уло кертмыжым Сакарлан кычкырал колтыш:
—	Мерзавец! Мален киен!
Сакарлан тиде кычкыралме шоягорем гычше вич кремган кир дене перымыла чучо. Сакар тайналтыш, вигак пырня кокласе вишышке тошкал колтыш. Уло капше дене вес пырня ӱмбаке серыплын камвозо. Тушеч, мунчалтен, вӱдышкӧ волен кайыш, но кидысе пагоржым кок пырня ӱмбалан тореш пыштен шуктыш. Пагор вурдеш кержалтын, уло кид вийжым чымен, вуйжым кӱшкӧ лукто. Туге гынат, пырня ӱмбак возын ыш керт, ӧрдыж гычше вес пырня шуралтыш. «Ынде пытышым», — шоналтыш Сакар, уло вийжым поген, пагор вурдыжым кормыжтале. Тиде жапыште пырня ӱмбачын кок еҥ куржын тольыч, вӱд йымак каен шушо Сакарым шӱдырен луктыч, серышке наҥгайышт.
—	Ӧрдыжлужо пудырген, Аркамбаке, больницыш, наҥгаяш, — манме Сакарын пылышешыже солныш. Вара ушыжо кайыш.
2
Григорий Петрович кокымшо отделенийым Тамаралан ӱшанен кодыш да нылымше отделенийым эмлыме верыш вӱден кайыш. Григорий Петрович теҥгече школышто ученикше-влаклан калык тазалык нерген туныктен. Таче тудым пеҥгыдемдаш, могай чер дене марий калык орлана, кузе тудым кызыт эмлат, калыклан могай полыш кӱлеш — тидым нагляднын ончыкташ эмлыме вер деч сай вер уке. Эмлыме верышке ала-могай черанжат толеш...
Марий еҥ, туешкымекыже, первый «эрта» манын коштеш, чотрак пызырналтеш гын, мужаҥче дек кая, вара, черкышке каен, сортам чӱктен кумалеш але отышко кая да сукым ышта — нимо денат ок тӧрлане. Вара иже доктор дек кая. Шукыж годым вараш кодеш. Ондакрак мия гын, эмлен сеҥаш лиеш ыле, а чер пошымек, эмлен сеҥаш йӧсӧ...
Григорий Петрович, индеш ученикшым вӱден, эмлыме верыш мийыш. Лӱм возымо кыдежыште черле-влак ятырынак улыт. Иктын шинчаже — вӱр веле, весе — пыкше кокырен шинча, кумшо — могыржым кӱрла пужара... Ик марий пеле орадыла коеш, шинчажым савыркала, шкеже орай, мелгандражым кылдаш ок лий, оҥлашйымалжым, пурла велжым кугу логар темен...
Докторат, фельдшерат але толын огытыл — але кандаш шагатат пеле веле. Доктор ден фельдшер индеш шагатлан толыт. Сандене Григорий Петрович «урокшым» социально строй шот дене умылтараш тӱҥале.
—	Марий калыкын шуко черже, кум ужашыште кокытшо манына гын, чынлан толеш, пычкемыш, лавра илыш гыч лектеш. Шинча корштымо, удыртыш, оҥ ишнымаш, шукыж годым кокыртышат лавран, пуракан, пычкемыш пӧртыштӧ илыма гыч лектеш. Марий калыкын адак кочмо-йӱмыжат томам... Уна тыгай кугу логарже куп вӱд йӱмӧ дене лиеш...
Тиде жапыште лукышто ала-кӧ чон йӧсын кечкыжалтыш. Григорий Петрович кечкыжме шоктымо пусакышке мийыш: кӱвар ӱмбалне Кудашнур сонарзе Сакар кия, чурийыштыже чытыдыме чот орланымаш коеш. Григорий Петрович черле-влак деч йодо:
—	Тиде еҥым кӧ конден?

Черле коклаште иктат ок шинче. Григорий Петрович сторож дек куржын колтыш, вӱден кондыш:
—	Тиде еҥым кӧ конден?
—	Элнет гыч Кӱрмучаш-влак кондышт, волгыжаш веле тӱҥалын ыле. Бурлак, маныт, вӱдыш пурен каен, адак ӧрдыжлужо айманен ала-мо, маньыч.
—	Тый тудым але марте кӱвар ӱмбалне кийыктет! — чытен кертде кычкырал колтыш Григорий Петрович. — Мий, кызытак докторым ӱжын кондо...
—	Ӱжмӧ ок кӱл, индеш шагатлан доктор шкак толеш.
Григорий Петрович чытен ыш керт, вурсаш тӱҥале:
—	Калык киндым кочкын илет, арам логар, пашатым от шинче... Айдеме колышаш гай кия, а тыланет ойгат уке!
—	А тый тыште могай начальник улат? Тыште кычкыраш тыйын могай прават уло? — Григорий Петровичым вуй гычын тӱҥалын, йолышко шумешке нахальнын ончен, сторож пелештыш.
—	Ах, тый, мерзавец! Мый тыланет ончыктем! Григорий Петровичын саҥгаже туге куптыргыш — сторожшо омса гыч лектын куржмыжымат ыш шиж...
Григорий Петрович кушто улмыжымат, ученик-влакшымат мондыш, ушыштыжо — угылышто кийше еҥ веле...
—	Пинеринмытлан пояш лийже, а незер калык нунын верч пудыргылеш! Таза еҥ нунылан кӱлеш... Сусыргышо еҥым пийла конден шуат. Черле ончаш лӱмын шогалтыме еҥ-влакат сусырым кӱвар ӱмбалне кийыктат.
Омса почылто, доктор пурыш:
—	Григорий Петрович, тый мом скандалитлет? Сторож мый декем вуйым шияш куржын мийыш.
—	Ужат, уна могай еҥым эр годсек кӱвар ӱмбалне кийыкта! — Григорий Петрович Сакарым ончыктыш.
—	Доктор деч посна мый койкышко пыштен ом керт, — сторож манеш.
—	Докторланже молан каласен отыл?
—	Кö тудо тугай? — доктор сторож деч йодо. Сторож йолаш кӱсенже гыч изи кагаз лаштыкым луктын пуыш. Доктор лудо: 
«Аркамбал больницышке... Тендан деке Кудашнур марийым — Епрем Сакарым колтена. Тудым ӧрдыж гычше пырня шуралтен...
Н. Пинерин.
1914 ий, апрельын 17-ше».
Доктор сторожым шинчалык йымачше ончале:
—	Молан мыланем каласен отыл?
—	Иона Кондратич, тый шке...
—	Кызытак фельдшерым кычкырал, кудашын, койкышко пыштыза...
—	Иона Кондратьевич, тыгай сторожым больницыште кучыман огыл. Тыйын олмыштет лиям ыле гын, мый тудым тачак шурен луктам ыле.
—	Сай сторожым муаш тений саманыште, Григорий Петрович, йӧсӧ. Калык пужлен.
Акушерка ден фельдшер почела пурышт, почешышт сторож тольо.
—	Клавдия Федоровна, тиде еҥым кызытак койкышко пыштыза, — доктор ӱлнӧ кийше Сакарым ончыктыш.
—	Яра койкынаже уке-с, Иона Кондратьевич, — фельдшер вашмутым пуыш.
—	Чуланысе койкым пуртыза. Иван, вашкерак тарваныл.
Сторож тӱгӧ лектын кайыш.
Сакар изиш тарваныш, ӧрдыжшым йымыктарыш, «ой!» манын, кычкырал колтыш...
Фельдшер пӱгырныш, Сакарын саҥгажым ниялтен ончыш:
—	Иона Кондратьевич, саҥгаже тул гай... Жар!
Акушерка пӧлемышке куржын пурыш, ош халатым чиен лекте. Фельдшерат шкенжым тӱзыш. Сторож койкым нумал тольо. Пел шагат ыш эрте — Сакарым койкышко пыштышт. Фельдшер температурым висыш: термометр нылле градусым ончыкта. Доктор пушкыдо кидше дене Сакарым ятырак ниялткалыш:
—	Кок ӧрдыжлужо айманен... Тиде беда огыл, тудо — рвезе еҥ, иктаж тылзе гыч тӧрлана, пудыргенак огыл. Но вес чер — пневмония, рушла манаш гын, «воспаление дегких» тӱҥалеш... Вӱдеш чот кылмен.
3
Аркамбал пасушто вольыкым оролышо ӱдыр-влак Мӱшыл чоҥгаш погыненыт. Шошо кече пеш чевер. Мланде, кечыйол дене тошкалтын, пушлана. Элнет вес могыр чодра ӱмбал кандалгын-ужаргын коеш. Чачи чодра вес могырыш онча. Чодра вес могырышто кӱ курык коеш. Тудо вуйжым кӱшкӧ нӧлтен шинча. Кӱ курык шеҥгелне изи пӧрт уло. Тиде изи пӧртым Чачи нимогай кӱ полат денат ок вашталте, тиде пӧртыштӧ шыма гына шоҥго кува ила... Тудо шоҥго куван эргыже Чачин ушышко чӱчкыдын пура. Кызыт Сакар кушто гын? Мом ышта гын?
Умбалнырак пӧръеҥ йоча-влак вуй гоч тӧрштыл модыт. Ӱдыр икшывылан тыге модаш ок келше, изи ӱдыр-влак ондак лекше чачавуйым погат, вуйшӱдышым, ӱштымучашым ыштат. Кугурак ӱдырышт тӱрым тӱрлат. Чачиат моло ӱдыр-влак дене пырля нашмакым тӱрла. Ик ӱдыр сылне йӱк дене муралтен колтыш:
Шошым кече чеверет, — 
Олык шудо ужарга.
Ужар мамык коклаште 
Ӱяк-мӱяк ӱпшалтеш.
Пеледыш гыч пеледышыш
Изи мӱкш чоҥештылеш.
Чевер пеледыш пеледме годым
Мемнан чонжат пеледеш.
—	Кернак, — манеш вес ӱдыр, — шошым илаш путырак сай. Молан эре шошо гай жап ок лий?
—	Тый, Ови, йӧршеш аҥыра улат: шошо поян-влаклан веле сай, а мемнан гай незерлан шошо деч уда жап уке. Ужат уна, ушкалет пыкше коштеш. Шыжым тыгае ыле мо? — Чачи пелештыш.
—	Мый тыгежат илен ок лек шонышым, нурыш лекмеш эре нӧлтен улына, — ойгырен пелештыш Ови.
—	Мемнанат ложашна пытен, да вара эре шортын шинчаш мо? Изай бурлаклан каен, кечын пел теҥге дене ышта. Лу кече коштеш гын, вич пуд ложашым налеш. Мом тушто ойгыраш, — ӱдыр, кайыкла муралтен, умбакыла кайыш:
Изи кожет, кугу кожет — 
Име лекде, ок сӧрасе.
Изи тумет, кугу тумет —
Лышташ лекде, ок сӧрасе.
Изи олыкет, кугу олыкет —
Шудо лекде, ок сӧрасе.
Изи нурет, кугу нурет —
Озым лекде, ок сӧрасе.
Изи уремет, кугу уремет —
Мемнан лекде, ок сӧрасе.
Изи ӱдырет, кугу ӱдырет —
Каче лекде, ок сӧрасе.
Изи качет, кугу качет —
Ӱдыр лекде, ок сӧрасе.
Мӱндыр таҥет, лишыл таҥет —
Ончалде-воштылде, ок сӧрасе...
«Бурлак» манме мутым колын, Чачи адак Элнет веке ончале. Умбалне, чодра коклаште, лудо шикш кынелеш, — делянкыште оргажым эрыктат, шолдражым пулан погат, тыгыдыжым йӱлалтат. Тушто телым Чачи смола заводышто пашам ыштен. Туштак Сакарым вашлийын... Сакар!.. Нӧнчык-патыр!.. Молан таче Чачи Сакарым тынар шона. Чачи шиждеак муралтен колтыш:
Кӱкшын-кӱкшын мо коеш? —
Элнет курык коялеш.
Ошын-ошын мо коеш? —
Ош алаша шогалеш.
Ош алашан ӱмбалныже
Ший ӧртнерет коялеш.
Ший ӧртнерет ӱмбалныже
Ший сортаже ок йӱлал,
Мемнан чонна йӱлалеш.
—	Чачи, молан тунар чонет йӱла? — Ови шыман гына йодо.
Чачи Овим ончал колтыш, Овин шинчаже Чачим туге чон пытен онча, Чачи ыш чыте — Овилан Сакар нерген чыла каласыш...
—	Чачи, тудо тыйым йӧрата гын, вара молан ойгырет?
—	Шулдырем лиеш гын, тиде чодра вес век кызытак миен толам ыле, — мане Чачи.
Ял велым оҥгыр йӱк шокташ тӱҥале. Шукак ыш лий, Мӱшыл чоҥга дек кок пар имне дене кудал толын шогальыч. Ик тарантас гыч земский начальник ден землемер волышт, весе гыч Паймет Йогор ала-могай кум йолан йылгыжше тоян тыртышым луктын шогалтыш. Тудо тыртыш ӱмбаке землемер ала-могай пучан вес тыртышым шындыш. Кужу вара вуеш йошкар шовычым кылден, Чачин ачаже, Яшай, нумал толеш. Моло пӧръеҥ-влак южыжо тыгыде тоям нумалыныт, южыжо товарым, кӱртньӧ кольмым налыныт. Шеҥгечын ик орва тич кошар вуян меҥгым оптен кондат. Кажне меҥгыжын ик вуйжо кошартыме, вес вуешыже, йыплен, изи брусок пижыктыме. Кошар вуй велныже кок сово кумдыкын лоден локшичме; локшичме вереш орелым йӱлалтен шындыме.
Вес велым Нурмучаш марий-влак тольыч. Землемер ала-могай кагазым ончыктылаш тӱҥале:
—	Ме кызыт тошто межам терген каена. Кагазыште ончыш-ончыш да Мӱшыл чоҥгасе тошто межа вынем воктелан меҥгым шогалташ шӱдыш.
Кугу еҥ-влак дене пырля йоча-влакат толыныт. Йоча коклаште Чачин шольыжо Япушат уло. Изиш лиймек, Япуш акаж дек куржын мийыш:
—	Акай, тол тышкырак, мый тыланет ик тӱрлымак каласем.
Чачи ден Япуш ӧрдыжкырак кайышт.
—	Сакар изай мемнан больницыште кия, — Япуш йышт гына каласыш.
—	Могай Сакар? — трукышто ыш умыло Чачи.
—	Уна икече, телым, мемнан дек пурен ыле. Судыш толын ыле.
—	Кай, ала-мом ойлет?
—	Мый шке шинчам дене ужым. Эрдене мемнам учитель больницыш намийыш... Тудо тушто лукышто кия ыле. Элнет гыч конден шуэныт... ӧрдыжлужо пудырген...
Умбакыже Чачи ыш колышт, Япушлан ушкал ден шорыкым оролаш шӱден кодыш да ялышке писын куржо.
* * *
Сакар кок арня годым ушым шинчыде кийыш. Кок арня гыч ушыжо пурыш: рвезе организм черым сеҥыш Кок арня годым, кажне эрдене, Чачи Клавдия Федоровна дек куржтале. Кажне эрдене Клавдия Федоровна ик мутым ойла:
—	Пеш начар...
Первый миймыж годым Клавдия Федоровна Чачим Сакар дек ыш пурто. Кумшо ганалан иже пуртыш. Сакарын кӱр лоҥгаште ош тувыр дене киймыжым ужын, Чачи чытен ыш керт, шортынат колтыш: Сакар колоткаште киймыла чучо.
—	Родыда мо? — Клавдия Федоровна йодо.
—	А? Кузе?.. Туге, родо лиеш.
—	Кок арня марте ок коло гын, вара тӧрлана, — мане Клавдия Федоровна.
Тиде кок арня Чачилан нигунамат пытышашла ыш чуч. Туге гынат, кок арня эртыш. Чачи эрден эрак Клавдия Федоровна дек куржын колтыш. Ынде могай уверым каласа Клавдия Федоровна: ила але колен?
—	Родыда кризисым эртарыш, ынде тӧрлана. Туге гынат, больницыште але иктаж тылзе кияшыже тӱкна. Таче кастен мий, шӧрым, муным намие...
Чачи мӧҥгышкыжӧ шулдыранла кайыш. Кастене, ушкал водар гыч лекше шӧрым вигак пелштоп атеш пыштен, кум муным пеле кӱшым шолтен, шокшымак больницыш нумал куржо. Шыпак гына омсам почын, Клавдия Федоровнам вучыдеак, палаткышке пурыш, Сакарын койкыжо кӱдык шогале, Сакар шинчажым кумен кия. Ала мала, ала шулен кия? Чачи Сакарым онча: Сакарын шӱргыжӧ йӧршеш ошемын, шылже пытен. Ончен шогышыжлак Чачин шинчавӱдшӧ йоген лекте. Умбалне кийыше, тӧрланаш тӱҥалше марий Чачим ӧрын онча... Чачин нюслалтыме йӱкешыже Сакар помыжалте... Икганаште умыленат ок керт; тиде кернак Чачи шога, але шинчамлан тыге коеш? Сакарын шинча почмыжым ужын, Чачи пеш куаныш. Сакарын шинчаже тоштыж гаяк яндар. Сакарын тӱрвыжӧ шыр-р почылто. Чачин толмыжо Сакарын чонжылан нимогай эм дечат сайын чучо.
—	Сакар, кочмет шуэш? — Чачи йодо. — Мый тыланет шӧр ден пеле кӱшӧ муным конденам.
—	Кочмо ок шу, Чачи, мый кечываллан изишак кочкынам.
—	Ала ик муным кочкат? Але йӱкшен огыл... Огыт? Уке гын, шӧрым йӱ.
Сакарын вуймучашыштыже изи ӱстембалне шинчыше чашкаш шӧрым темыш.
—	Йӱ, лӱштымӧ шӧрым вигак конденам.
Тиде жапыште палаткышке Клавдия Федоровна пурыш. Чачин пытартыш мутшым кольо:
—	Иле шӧрым ит йӱктӧ, Чачи, ок йӧрӧ, тудын пагаржылан ок йӧрӧ. Шӧрым шолаш пурташ кӱлеш.
Сакар кӱпчыкышкӧ вуйжым мӧҥгеш пыштыш, шинчажым кумалтыш.
—	Нойыш, — мане Клавдия Федоровна. — Шӧретшым кодо, мый спиртовкеш шолаш пуртем, эрла ырыктен йӱктем.
—	Эрла эрден мый весым, свежам кондем. Тидыже, Клавдия Федоровна, тыланет лийже. Муныжымат коч, пеле кӱшӧ, але йӱкшенат огыл.
Клавдия Федоровна Чачим шке пачерышкыже наҥгайыш, шӧрым кленчашке ястарыш, шӧр лачак пелштоп лие. Клавдия Федоровна Чачилан оксам шуйыш.
—	Клавдия Федоровна, мый тый дечет оксам ом нал.
—	Оксам от нал гын, чыла мӧҥгет наҥгае! — Клавдия Федоровна мане, — тендан, палем вет, утыжо уке...
Чачи шке декше латшымыраш ден лураш оксам наҥгайыш.
4
Аркамбал школышко экзаменлан инспектор шке толын. Инспектор дене пырля ӱстелтӧрыштӧ земский начальник, адак поп шинчат. Япуш теле гоч пеш сай тунемын, пеш неле задачымат решаен, туге гынат, кызыт аптранымыла чучеш. Япуш деч ончыч ик йочам класс оҥа дек луктыч. Тудлан тыгай задачым пуышт:
«Ик еҥ орва дене кая. Шеҥгел колесажын йырже 5 аршын, ончыл колесажын — 3 аршын. Ончыл колесаже 400 йыр утыжым савырнен гын, мыняр меҥгыш каен орва?»
Йоча толашыш-толашыш, нигузеат решаен ыш керт. Тудын почеш Япушым луктыч. Япуш телым тиде задачым решаен, сандене пеш шукат ыш шого, решаенат шындыш...
—	Молодец! — мане инспектор.
Задача деч вара «юмын законым» йодыштыч.
Чыла сай кайыш. Япушлан «Похвальный листым», чевер коман евангелийым пуышт. Япуш семынак похвальный лист дене Якып эрге пытарыш... Индеш йочаште икте веле экзаменым пуэн ыш керт, молыжо чыланат курсым пытарышт.
Экзамен пытымек, инспектор Григорий Петровичын пачерышкыже пурыш... Чайым йӱмӧ годым тудо тыге ойлыш:
—	Тый, Григорий Петрович, сай учитель улат. Только марий йылмылан утыж дене пижынат... Ну, каласе. молан кӱлеш илышыште марий йылме? Школышто улыжат рушла ойлаш, рушла возаш, христос вералан ӱшанаш туныктыман...
—	Антоний Степанович, тиде мутетлан мый огыл, Ушинский, Константин Дмитриевич, вашмутым пуа. Мыйын шонымаштем, авторитетше тудын изиак огыл, шонем. Тый, Антоний Степанович, юрист улат. Сандене кеч-момат юридически ончет, а Константин Дмитриевич Ушинский педагог улмаш.
Григорий Петрович инспекторлан Ушинскийын «Педагогические сочинения» книгажым 201 страницеш почын пуыш. Тиде страницыште тыге возымо: «Язык народа — лучший, никогда не увядающий, вечно вновь распускающийся цвет всей его духовной жизни, начинающейся далеко за границей истории. Язык не только выражает жизненность народа, но есть именно самая жизнь».
Тидым лудмекыже, инспектор мане:
—	Тиде чыла чын. Но вет Ушинский касвел славян-влак нерген возен. Вет нунын, кеч чех-влакым налаш, культурышт кугу. Нунын шкеныштын пеш шукертсе историйышт уло. А марийын можо уло?
—	Антоний Степанович, тый поляк-влак нерген мом каласет? — инспекторын йодмыжлан вашмутым пуыде, Григорий Петрович шке йодо.
—	Поляк-влак, конешне, тоже культуран улыт.
—	Кызыт поляк-влак кум кугыжанышыште илат: Германийыште, Австрийыште, Российыште. Антоний Степанович, тыйын шонымаштет, куштыжо нунылан илаш сайрак?
—	Вот мо, Григорий Петрович, тый тыгай мутым иктажлан весылан ит ойло: тудо тыйым революционерлан шотлаш тӱҥалеш. Тый але самырык улат. Мый тыланет ача семын туныктен каласем: кӱлдымаш шонымашым вуй гычет луктын кудалте. Мыланем тыгакат ойлышт: «учитель Веткан чын корно гыч кораҥаш тӧча, школышко марий-влакым поген, ала-могай марий историйым монь лудеш...» Мый тыланет религиозно-нравственный беседым ышташ, тыгаяк ойлымашым лудаш разрешенийым пуэнам гын, тый, шке гычет шонен, нимо молымат калыклан лудын от керт.
—	Мый шке гыч шонен огыл, мый исторический фактым налын ойленам.
—	Григорий Петрович, мый тыланет категорически запрещатлем, чтобы школышто ончыкыжым нимогай марий историй нергенат мут ынже лек. Тыгай историй уке, по крайней мере, тыгай историйым мый ом пале.
Инспектор, школ гыч лектын, земский начальник деке кайыш.
5
Эмлыме вер гыч Сакарын лекмыж годым Семыкат эртен, яра кеҥеж тӱҥалын ыле. Сакарым Кудашнурыш Чачи намиен кодыш. Сакарын тӧрланымашеш аваже чот черланен. Тудо Сакар верч пеш ойгырен да ойгыж денат чот пызырген. Сакар укеште Левентей кугыза ден куваже Епрем кувам онченыт. Сакарын тӧрланен толмыжлан аваже пеш куанен:
—	Тидыже кӧ тугай, эргым? — Чачим ончыктен йодо.
—	Тиде Аркамбал Яшайын ӱдыржӧ, авий. Нуно мыйым чот ончышт. Мунет, шӧрет нумал пукшышт.
—	Меже мом пукшена, эргым? Шкеже теве тыгай шӱкшӧ улам. Левентей изай ден Левентей вате акайлан тау, нуно огыт ончо гын, ала шужен, ала кошкен колем ыле.
Сакар шоҥго аважым онча, путырак чамана. Епрем кувам илыш чаманен огыл. Тудо ачаж деч кок ияш тулыкеш кодын. Ӱдыр еҥ пӧръеҥ пашам ыштен кушкын, вара марлан толын. Марлан толмекыже, латкок ий сайын илен. Латкок ий гыч адак тулыкеш кодын. Тулык вуйжо дене Сакарым ончен куштен. Тумыштымо тувырйолашым чиктен гынат, нигунамат лавраным коштыктен огыл.
Чачиат Сакарын аважым ик гана ончалмаштак йӧратен. Ончымаштак пале: пеш сай кува.
—	Авай, ынде вашке тӧрланет, мый тыйым тӧрлатыде ом кодо, — манеш Сакар.
Мо дене тӧрлата — Сакар тидым шкат ок шинче. Но тыгай чапле кечыште, Сакарын тыгай пиалан улмыж годым, аваже колен кертеш мо?
—	Илышаш кечем уло гын, тӧрланем, — манеш аваже.
Левентей кугызат, куанен, Сакар ден Чачим онча: коктынат чапле улыт, пеш сай мужыр лийыт. Левентей кугыза муным, торыкым, туарам конден, Сакарын коштымо ур шылжым пуртен, Сакарге, Чачиге унала онча.
Кас велеш Чачи ден Сакар Лопнурыш Чужган кугыза дек кайышт. Чачин ачаже, Яшай, икече шошым, скипидар шотлыкташ толмыж годым, товаржым монден коден, Чачилан налын мияш шӱден. Сакарже окса нерген палаш каен. Чужган кугыза шыже мартелан адак арымеш ок пу гын? Ындыже Сакар иктаж коло теҥгемак йоднеже. Кеч-кузе гынат, ӱдырым налат гын, роскот лиеш... Григорий Петрович, Аркамбал учитель, Сакарлан Пинерин оза-влакым судыш пуаш кагазым возен пуыш, иктаж витле теҥгем нунын деч кӱрын налаш кӱлеш, мане, да кӧ шинча, тугеже судшо ала судитла?
Григорий Петрович — пеш сай еҥ... Сакарын эмлыме верыште киймыже годым эре мия ыле. Тӱрлым йодыштеш, тӱрлым каласкала. Чачи ойла: муно налашат тудак оксам пуэн. Сакарат тудлан телым асум ыштен: маска деч да адак вожылмаш деч утарен. Сакарын сонар шинчаже ик ончалмаштак пален: Григорий Петрович лӱен ок мошто — сонарзе нигунамат пычалым туге ок викте. Григорий Петрович тидым монден огыл.
Чужган кугыза Сакарын толмыжлан куанышыла койо:
—	Юмылан таум ышташ кӱлеш, Сакар, юмо тыйым тӧрлатен...
Оксам йодмыланат Чужган ыш сыре:
—	Пуаш лиеш, только Озаҥ гыч кондымешке чыташет возеш... Але скипидар намиен кодымылан налалтын огыл.
Чачи денат Чужган кугыза шыман мутланыш:
—	Тунам ачат изиш подылын ыле, садлан мый денем товаржым монден коден... Нимо сатуат тыланет ок кӱл мо, ӱдырем? Киндыда кузе? Шкенданак сита мо? Кӱлеш гын, ачат толжо. Ӧрмыланда иктаж пудым пуэн колтем. Каван садыгак послымо.
Кевыт гыч Сакар ден Чачин лекмышт годым уремыште, капка воктен, Чужган Макар шога ыле. Воктечше Чачи эртен кайме годым Макарын шӱмжылан кӱзӧ дене шуралтымыла чучо. Макар ӱмасе кеҥежым шарналтыш... Чачи тудлан нимогай ӱдыр дечат чаплыла чучо. Тыгай мотор ӱдыр йорло Сакар дене йыгыре ошкылеш. Молан Макар дене йыгыре огыл? Вет Чачим сайын чикташ гын, уло ялыштат ик ватат тыгай мотор ок лий? Могай ялыште — Макарын ватыж гайже волостьыштат ок лий. Макар шукак ыш шоно, аваж дек куржынат пурыш.
Сакар ден Чачи шке семынышт мутланен-мутланен Кудашнурыш ошкедат, а тидын годым Макар ден аваже тыге мутланышт:
—	Пеш нужна вет? — аваже йодеш.
—	Нужнаже нужна, но пеш мотор, ялыште огыл, ну, нигуштат тугай чапле уке, — Макар умылтара.
—	Мемнан родо-тукымышто нужна уке... Нужна еҥ дене кузе ваш кочкат, йӱат?
—	Мыланем тукымжо ок кӱл, ӱдыржӧ кӱлеш. Авий, мыланем тудо ӱдырым налын огыда пу гын, мый вӱдышкӧ тӧрштем, пикталт колем.
—	Эй, ораде, тугайым ит ойло, сай огыл.
—	Колем гын, языкше вара тыланет лиеш.
—	Ну, йӧра, йӧра. Ачат дене ойлен ончо.
—	Уке-е, ачайым тый шке кӧндаре...
Тыгеракын Сакар ден Чачин илыш корнышкышт Макар шеҥын пурыш. Сакар ден Чачи, тидым шинчыде, шке коклаштышт тыге келшышт: сӱанмарий монь ок кӱл, уто роскот веле лиеш. Сӱрем годым Сакар ден Левентей кугыза мият, вара Сакар ден Чачи вигак черкышке венчаялташ каят...
Кудашнурышто кугу погынымаш лийын. Иктаж вич ял гыч калык погынен толын. Карт-влак сӱрем кумалтыш нерген каҥашаш калыкым погеныт. Карт-влак тыге ойленыт:
—	Сӱремыш кок арня веле кодын, ямдылаш тӱҥалаш кӱлеш. Тений кумалде кодаш ок йӧрӧ, ӱмаштат вучыктен веле кодымо, санденак дыр тений уржа кинде вичкыжрак...
Тӱрлӧ могырымат келыштарен ойлымекышт, калык сӱрем кумалтышым ышташ келшыш. Вольык кычалаш Ужанур Стапаным, адак кок еҥым ойырышт. Тӱлегартлан Лопнур Роман кугызам колтышт. Роман кугыза моло годымат чоклен, тудын деч уста еҥым муаш ок лий. Тудо ийгот шотыштат келша, маньыч.
Кум кече гыч Стапан ден йолташыже-влак, мончаш пурен, ош тувыр-йолашым чиен, вольык кычалаш лектыч. Вич ялыште сурт еда гаяк ончен коштыч. Сакар декат пурышт. Нунын почешак Сакармыт дек Левентей кугызат тольо. Капка гыч еҥ пурымым ужын, Сакар пӧрт гыч лекте. Талгыдыже кудвечыште коштеш ыле. Сакар лекмым колын, талгыде рокмалтен колтыш. Вольык кычалше-влак ваш ончальыч.
—	Йӱкым пуыш. Сӱрем кугу юмылан келша, — мане ик марий.
—	Вулным левыктен ончышаш, — мане Стапан.
Чыланат пӧртышкӧ пурышт, Сакарлан комака ончылан тулым олташ шӱдышт. Тулым Левентей кугыза олтыш. Стапан, вӱдкоркаш вулно моклакам пыштен, ик марийлан тулеш кучаш пуыш.
—	Изишак ӱй кӱлеш ыле, — шижтарыш Стапан.
Сакарын ӱйжӧ уке. Левентей кугыза шке дечше налын тольо. Ӱйым салмаш пыштен левыктышт. Стапан шӧрлыкеш сортам чӱктыш. Ала-мом ойлен-ойлен кумале, вара каласыш:
—	Ынде пыште.
Вӱдкоркаш левыктыме вулныжым марла салмашке пыштышт. Салмасе ӱй чож-ж шоктен шолаш тӱҥале. Изиш лиймеке, тыпланыш. Стапан ден йолташыже-влак салма ӱмбак пӱгырнышт.
—	Тӱсыжым пуыш! — куанен пелештыш Стапан. — Теве вуйжо, теве оржаже, почшо, чыла уло...
Салмашке Левентей кугызат ончале. Сакарат Левентей кугыза воктене вуйжым пӱгыртыш, но только тошто вулно окса гай деч молым нимомат ыш уж. Сакар ӧрын: Ужанур Стапан ден йолташыже-влак мом толашат?
Стапан ала-мом Левентей кугызалан шыпак каласыш. Левентей кугыза Сакарлан виктарыш:
—	Эргым, талгыдетым сӱрем кугу юмо шканже келшышылан шотла. Тудым пуашет возеш.
—	Кузе пуаш? — ыш умыло Сакар.
—	Мер калык верч пуэт. Мер калык тыланет надырым пуа. Сӱрем кугу юмо тыланетат пиалым пуа.
Сакар иже умылыш: тудын азала ончен куштымо талгыдыжым сӱрем отыш наҥгаен шӱшкылнешт, Сакарым адак йолешкеш кодынешт. Надырым пуат!.. Надырет кеч-мыняр лийже, тыгай талгыдым кушто муат? Ом пу!
Пытартыш мутшым йӱкынак кычкырал колтыш.
—	Мом ойлет, эргым! — ӧрын кайыш Левентей кугыза. — Юмо йӧратен, тый юмо деч кугу лийнет мо?
Стапан шыпак гына Сакарлан умылтара:
—	Толмына годым рокмалтыш, вулнешат тӱсыжӧ лектын. Юмо тыйын ончымо вольыкетым йӧратен, тыланет пиалым колта.
Аваже Сакарым сӧрвала:
—	Сакар, ит торешлане, Левентей кугызат тыланет тушманым ок шоно. Юмо пиалым пуа гын, вольык лектеш.
—	Лопнур Чужган кугыза кугу ракш алашажым пунеже ыле, тӱсыжӧ ок лек. Юмо ок йӧрате... — Сакарым кӧндараш толаша вес марий.
Сакар нимоланат ӧрын. Ик велым, талгыдыжым чамана, вес велым, юмо сырыме дечат лӱдеш.
—	Кугызай, имне деч посна пеш йӧсӧ, — Сакар шортшаш гай пелештыш.
Тудын ойго йӱкшым колын, чыланат Сакарын кумылжым савыраш пижыч:
—	Юмо тыланет йӧным пуа, ончыл илышет пиалан лиеш. От пу гын, юмо тыйым карга, тый нигунамат порым от уж. Сӱрем отыш лектын кумалына гын, аватат тӧрлана.
Куд еҥ ваштареш Сакар шоген ыш сеҥе. Утларакше аважын шыма йӱкшӧ Сакарын чонешыже логале. Сакар талгыдыжым кумалаш пуаш кӧныш.
Сакар деч лекмыж годым Стапан тыге шоныш: «Тыйым земский начальник ыш судитле гын, мый шке чоялыкем дене судитлышым. Ондален кертым... Йӧра, ӱчӧ савыраш йӧн тольо. Пеш тале улат гын, йолешкеш код...»
* * *
Сӱрем кумалтышым Петро деч кум кече ончыч, шочмын ыштышт.
Сӱрем ото кок могырым курык тайыл гыч кок памаш йоген вола. Отыш кайме корно курыкышко кадыргыл кӱза. Отышто тумо, писте, пӱкшерме кушкыт. Тӱр воктенже кож, нулго, изишак пӱнчат уло...
Сакарын талгыдыжым, вӱден, онапу дек намиен шогалтыме годым лач кече лектеш ыле. Онапу йымалне шагым ыштыме, леҥеж дене вӱдым кондымо, тулым олтымо. Талгыдым йолышташ меҥгым кырыме.
Шагыште кӧрага шога. Кӧрагаште мӱйурва уло, кӧрага тӱреш шыште сортам пижыктыме, тугаяк сортам лӱмын ыштыме писте меҥгеш пижыктыме. Онапу йыр ушкалаш презым, ӱшкыжашым, пачам меҥгеш йолыштымо, мешакыште лудо кия.
Сакарын толмекыже, Роман кугыза сортам чӱктыш, чоклаш тӱҥале.
Ужанур Стапан талгыде ӱмбаке йӱштӧ вӱдым оптал колтыш. Талгыде, вӱд пырчым мӱндыркӧ шыжыктен, рӱзале. Уло погынышо калык чыланат икганаште кычкырал колтышт:
—	Ой, кугу юмо-влак, ой, тау, тау, тау!.. Йӧратен почкалтарен, еҥ кид йола-вала вашак-ашакажым эрыктен, товыл ыштен, алал налын улыда!..
Тыгак моло, вольык-влакымат рӱзалыктышт. Вара шӱшкылаш тӱҥальыч. Сакарын талгыдыжым Ужанур Стапан шӱшкыльӧ. Талгыдым йӧрыктен шумеке, Сакар тупуй савырныш... Ик шот дене, Сакарлан, чодрасе семынак, Стапаным шоягорем гыч кучен, коремышке чумал колтымыжо шуо, вес шотшо дене, тыште туге ышташ ок лий, тыште чодра огыл, тыште юмын ото...
Шӱр кӱмеке, шылым кугу теркышке луктын оптышт, карт талгыдын шӱмжӧ гыч, мокшыж гыч, шодыж гыч, йылмыж гыч, тӱрвыж гыч, пылышыж гыч, шинчапушкыдыж гыч, йолжо гыч изи падраш-влакым пӱчкеден, посна кӱмыжыш оптыш. Ямдылен пыштыме кинде-влак гычат изин катен, тушкак пыштыш, тушкак мӱйурвамат пычырик оптале. Чыланат рад дене шогальыч. Карт чоклаш тӱҥале. Картын вуйыштыжо — теркупш, моло-влак упшыштым нальыч.
Карт шуко чоклыш. Мӱкш перкемат йодо, шийвундо перкемат йодо, сонарыштат йӧн лийже манын, кумале. Сакар ӧрын колышт шога. Тиде йодмаште ик ужашыжым юмо пуа гын, Сакар ракш талгыдыжым пырчат ок чамане ыле. Кызыт Сакарын шортмыжо шуэш...
Сакар картын чоклымыжым колыштеш, а чокжо ик семын йӱла: «Ынде имньым налаш кузе йӧным муам? Адак Чужган кугыза дечын араш тӱкна, очыни...» Надырым погымо годым карт чоклен шогыш, надыр пыштышын, лӱмжым ойлен, пиалым, перкем йодо. Кажне чоклымо савыртышеш Арпик Йыван тӧтретпучым пуалтен-пуалтен колта.
Надырым поген пытарымеке, кочкаш тӱҥальыч. Карт покшелан шинче. Левентей кугызам ик веланже, Сакарым вес веланже шындышт. Сакар, шке талгыде шылжым кочкаш тӱҥалмекше, чытен ыш керт, логарышкыже комля тольо. Ик изи моклакам пыкше кочко. Тудыжат шке шылжым пӱчкын кочмыжла чучо. Тыге шонаш кумалме годым сай огыл, но Сакарын вуйышко ала-кузе тыгай шонымаш шкак шеҥын пура: «Молан сӱрем юмылан Сакарын талгыдыже кӱлеш лийын? Юмын пылпомышто вольыкшат, моло погыжат пеш шуко, маныт. Юмо чыла кертеш, нужна еҥымат пояным ышта, поянымат нужнам ыштен кертеш. Сакарын пытартыш талгыдыжым юмо нале, олмешыже тудо мом пуа?»
Сакарын йодмыжлан вашмутым пуымыла, тудын ончыкыжо учо-влак надыр оксам конден оптальыч:
—	Кеч шотло, кеч ите — лучко теҥге да шӱдывичыр!
Сакарын кумыллан кочын чучо. Сакар чомаланак лучко теҥгем пуэн; ик талук ончен-куштен, вес ий тырмаш кычкаш йӧршӧ лиеш ыле. Талгыдыже могай ыле! Чужган кугызан лу имньыж денат ок вашталте ыле. Сакар йӧршеш ок умыло: молан тудым сӱрем юмо йолешкеш кодыш.
6
Аркамбал уремыште Панкрат Иванычын пӧртшӧ тураште калык шолеш веле. Куд ял гыч калык погынен Таче — Петро кече. Землемер мландым ял шот дене ойыраш, хуторыш лекше-влаклан пӱчкаш да мландым шеледыме проектеш кидым пышташ уполномоченный-влакым ӱжыктен. Уполномоченный-влак дене пырля яра калыкше чыла толын улыт. Кузе от тол? Тӱрлӧ манеш-манеш коштеш. Панкрат Иваныч ден хуторыш лекше моло марий-влак Элнет воктенсе эн сай олыкым пӱчкын налнешт. Элнет олык Аркамбал обществын курго верже. Курго ок лий гын, вольыкым кузе ашнет? Уполномоченный-влак пӧртыштӧ ваш-ваш каргашат, землемер денат ӱчашат, земский начальник дечат огыт аптране: аптранен шогет гын, вара иктаж кӱлдымаш лукышкат шӱкал шындат! Аркамбал марий-влак уполномоченныйлан Паймет Йогор ден Пашайым шогалтеныт. Пашай ден Йогор моло шотышто проект дене келшышт. Панкрат Иванычлан хутор пӱчкаш ыштыме проект дене веле ышт келше.
—	Элнет олыкым тудлан огына пу! — маньыч.
Тиде шотышто моло уполномоченный-влакат Пашай ден Йогорлан полшышт:
—	Элнет олыкым лӱм шот дене пайлена!
Землемер йӧршеш вес семын ыштен: Элнет олыкын эн сай вержым, лучко десятиным Панкратлан ойырен, воктенже вич десятиным Япарлан палемден, адак лу десятин чолым моло-влаклан, кӧ хуторыш лекташ возалтын, нунылан пӱчкаш ыштен.
—	Тиде проект дене нигунамат огына келше! — Йогор кычкырал колтыш.
—	Огына келше! Огына келше! — кычкыральыч моло-влакат.
Земский начальник кынел шогале:
—	Тыште пазар огыл, ида кычкыре. Огыда келше гын, огына келше манза... Молан огыда келше? Мыйын шонымаштем, проект сай ыштыме.
—	Куралме мландым Элнет олык дене таҥастараш ок лий. Ме тидлан кидым огына пыште!
Уполномоченный-влак тӱгӧ лектын кайышт.
—	Алексей Антоныч, законышто кузе каласыме?
—	Чыла мландым уэш пӱчкедыме годым ӧрдыжеш посна кодшо мландым пӱчкаш обществын согласный лиймыже ок кӱл.
—	Значит, мутланымаш уке. Эн ончыч посна пӱчкыктышӧ-влаклан пӱчкын пуэна.
Уремыште калык лӱшка.
—	Мом нуно тушто лӱшкен шогат? Константин Ильичлан каласышаш, стражник-влакым колтыжо.
Изиш лиймеке, Панкратын латкок ияш эргыже становой деке изи лаштык кагазым нумал куржо.
* * *
Кастене школ пӧртышкӧ Пашай ден Йогор мийышт. Землемерын ыштыме проектше нерген мутланышт.
—	Панкрат пеш чоя. Тудлан куралме мланде молан кӱлеш? Олыкын нимогай роскотшо уке. Шошым изиш куштырам эрыктышыч, солаш миймешке нимогай пашат уке, куралмат, ӱдымат ок кӱл. Кумло десятин мландым — Элнет олыкым апарен пышта гын, парняжым тӱкыде, тӱжем теҥге пайдам налаш тӱҥалеш, — Йогор ойла.
—	Кумлыжо уке, колыжо тудын лиеш.
—	Чыла тудын лиеш. Япар ден йолташыже-влак, ужалаш огыл гын, молан Элнет олыкым пӱчкыктат? Пӱчкыктат манашыжат ок лий, Панкрат пӱчкыкта... Япармыт оксажымат иктаж пелыжым йӱын пытарен улыт...
—	Ну, моло-влакше мом ойлат?
—	Арака йӱмыштым ынде роҥгедыт, — Пашай пелештыш. — Кынервуй тыштак, да пурлаш ок лий... Панкрат Иваныч ынде Аркамбалне ӧрдыж еҥ огыл.
—	Иктаж кече гыч землемер мландым пӱчкедаш лектеш. Панкратлан Элнет олыкдам меҥгылен шында... Вара теже мом ышташ шонеда? — Григорий Петрович йодеш. — Ну, калыкше кузе шона?
—	Колена, а Элнет олыкым огына пу, маныт.
—	А земский начальник стражник-влакым поген мия гын?
—	Ме савам, шаньыкым нумал каена! — Пашай шыдешкыш.
—	Сава дене винтовка ваштареш нимомат ышташ ок лий. Но, мыйын шонымаштем, паша тунарышкак ок шу. Земский начальник Панкратлан вес вере мландым пуа дыр, чумыр калык ваштареш ок кай, — Григорий Петрович Йогор ден Пашайым ӱшандара, но шке ойлымыжлан шкат чылт ок ӱшане. Но калыкын шке праваже верч чот шогаш шонымыжо Григорий Петровичым куандара. Григорий Петрович Йогор ден Пашайлан эрла кастене толаш шӱдыш.
—	Тунам Василий Александрович толеш, вара каҥашен ончена, кузе лияш...
Уэш погынен каҥашаш ыш логал... Аркамбал марий-влак Петро эрлашыжым шудо солаш лектыч. Аркамбал марий-влак сӱремым огыт йӱ...
7
Сӱрем изарнян кас велеш карт-влак Сакар дек «лышташ» дене толын пурышт. Сакарын аваже сӱрем кумалме деч вара чотрак веле начареме, кынелын шинчынат ок керт. Сакарын чонжо чытыдымын чот йӱла. «Чомамат кумалаш пуышым, авай садак ок тӧрлане, утларак веле пызыргыш. Карт-влакын кумалмышт нимоланат ок йӧрӧ. Тидым шинчем ыле гын, талгыдем нимаят ом пу ыле». Карт-влаклан Сакар сыраш тӱҥале. Туге гынат, «лышташ» дене толшо-влаклан уто мутым ыш ойло, шотшо дене вашлие. Сакарын пӧрт кӧргыжым Левентей кува тӱзатен: мелнамат кӱэштын, шӧрвалымат шолтен, шоваш дене сырамат конден шынден.
Ужанур Стапан «лышташым» юмо лукыш пуртен шогалтыш. Тиде «лышташ» манмет онапу гыч руал налме укш лиеш. Тудым карт-влак «святой лышташ» маныт. «Лышташым» пуч кудалтыме годым пуч дене пырля изи сӱрем отеш, куэ вуеш, сакат.
Левентей кугыза шӧрлыкешат, шоваш тӱрешат сортам чӱктыш. Роман кугыза ӱстелтӧрыш пурен шогале, Сакарлан пиалым, тӱрлӧ перкем йодын, чоклаш тӱҥале. Чоклен чарнымекше, шинче, ӱстембалне мо уло — авызлаш пиже. Воктенже моло-влакат шинчыч. Левентей кугыза оза олмеш онча. Сакар аваж деч ок ойырло: аваже пеш йӧсын шӱла. Кудвечыште Арпик Йыван, кӱдырчыла рашкалтарен, сӱрем пучым пуалтен колтыш. Сакарын аваже юрт лие, вара шинчажым почо:
—	Сакар, йӱр толеш мо?
—	Уке, авай, кече пеш ояр.
—	Пылышемлан кӱдырчӧ мӱгырымыла шоктыш.
—	Уке, авай, кӱдырчӧ огыл... Мемнан дек сӱрем шӧрвал чоклаш толыныт. Авай, ала шӧрвалым кочкат?
—	Огым, — эркын гына пелештыш Сакарын аваже, шинчажым кумалтыш.
Карт-влак шуко ышт коч, эн чока шӧрвалжым веле ӱмбач ниялтышт. Кочмекыже, Роман кугыза Сакарлан сугыньым пуыш.
Картын вольык верч кумалмыже Сакарлан мыскылымыла чучеш. Пытыше вольык деч могай перке лиеш? Талгыдыжым шоналта да Сакарын шортмыжо шуэш. Эх, ниным кожен луктын колташет!
Тиде жапыште Сакарын аваже кидшым, йолжым кок гана йыч-йыч тарватыш, умшажым кугун карен, шӱлалтыш, вара тыпланыш.
—	Авай, авай! — Сакар аважын кидшым шупшыльо.
Аваже нимом ок пелеште, кидшым Сакар колтыш да умылыш: тудын аважлан ынде нимогай перкеат ок кӱл. Сакар йырже ончале: чыланат Сакар ден аважым ончат.
—	Колыш мо, эргым? — Левентей кугыза Сакарын аваж дек чакрак мийыш.
Сакар картым, моло еҥ-влакым онча. Молан нуно тышке тынарын погыненыт? Э-э, вет нуно Сакарлан перкем, пиалым, кужу ӱмырым, ешыжлан тыныслыкым кугу юмо деч йодаш толыныт. Онапу гыч лышташым конденыт... Ынде Сакар пиалан. Ончен шуктымо талгыдыжым юмылан пуыктышт, ават тӧрлана, маньыч. Аваже колыш. Юмо Сакарлан пиалым тыгайым пуыш. Умбакыже Сакар шкат ок шинче, кузе тыге лийын кайыш: Сакар пычалжым руалтен нале, картлан виктыш:
—	Лек тышечын, тыйын чоклымет — шояк. Лекса, чыланат тышеч лекса... Лӱем, пуштам! — орышыла кычкырале Сакар.
Картет, Ужанур Стапанет, моло кумалше-влакет — чыланат, шорыкла шыгырнен, пӧрт гыч лектын куржыч. Юмо лукеш «лышташ» гына шоген кодо. Тудыжымат Сакар, кудвечыш луктын, пече гоч уремышке шуыш. Лачак шорык кӱтӱ толеш улмаш. Шорык-влак, «святой лышташ» йыр погынен, ужар укшым шырве-шорво веле шӱдыркалаш тӱҥальыч. Тидым ужын, Роман кугыза ден Стапан укш деке пеш писын куржын мийышт, да изишак вараш кодыныт. Шорык-влак онапу укшым авызленат налыныт, «святой лышташын» воштыржо веле кодын...
Сакар пӧртышкӧ пурыш. Пӧрт кӧргӧ чылт тӱсдымын чучеш. Сакар аваже воктен шинче, вуйжым кумык сакыш. Изиш лиймеке, Левентей кугыза ден куваже э-эркын омсам почыч, пӧртышкӧ пурышт.
Кече шыратара. Солымо шудо пеш тамлын ӱпшалтеш. Ик лукышто пӧръеҥ-влак шудым солен пытарен шуктеныт. Вес лукышто ӱдрамаш-влак удырат. Первый каштам ыштен каят, вара пулачым ыштат. Шудо солыдымо пӧръеҥ-влак, утларакше самырык-влак, пулач-влакым копнашке чумырат. Вич пулач — ик копна лиеш.
Ӱдыр-влак мурат:
Элнет олыкет — мо олыкет? —
Ошыт олыклан ок шулдал.
Ошыт вӱдет — мо вӱдет? —
Элнет вӱдлан ок шулдал,
Шереҥге колет — мо колет? —
Олаҥге коллан ок шулдал.
Шайрамбал ӱдырет — мо ӱдырет? —
Аркамбал ӱдырлан ок шулдал.
Тиде мурылан вашмутым пуымыла ик ковра вате тыге муралтыш:
Элнет вӱдет йогалеш,
Лукын-лукын йогалеш.
Лукшо еда — мӧдывуй,
Мӧдывуй еда — ломбер,
Ломбер еда — укш-парча,
Укш-парча еда — пеледыш.
Пелед ок шу, еҥ ужеш,
Тенийсе ӱдыр — йорга ӱдыр —
Кушкын ок шу, марлан кая.
Тенийсе каче — йорга каче —
Кушкын ок шу, ватан лиеш.
—	Еҥгай, мый ик мурым муралтем гын, чылт ӧрат, тугай сае, — воштылеш ик самырык пӧръеҥ.
—	Муралте, колыштына, — манеш ковра вате.
—	От сыре?
—	Мурылан молан сырем?
—	Ӱдыр-влак те колыда вет, еҥгай ом сыре мане.
—	Колына, колына! — кычкырат ӱдыр-влак. — Муро, Микале, муро, только мемнам ит тӱкале...
—	Тендам тӱкалыдымаш те юмылан ниялтыме улыда мо? Ну, колыштса!
Микале мураш тӱҥале, семжым оҥай кадыртылеш:
Коркаял ӱдырет — пидме йолет,
Яранур ӱдырет — кугу чапат.
Чыланат ковра ватым воштыл ончал колтышт. Ковра вате — Яранур ӱдыр. Элнет велне Яранур ӱдырым «кугу чапа» маныт, но тиде манме чын огыл: Яранурышто изи чапанат, кугу йоланат уледат. Вигак каласаш гын, Яранур ӱдыр-влак, моло ял дене таҥастарымаште, поснак ару улыт, ну, мутат уке, изиш пыльдырирак койышымат кучат...
Ковра вате Микалылан ыш сыре, шинчажым пӱалын, воштылале. Микале умбаке мура:
Нӧлпӧял ӱдырет — воронка логарет,
Кожланур ӱдырет — кӱчык тореш мӱшкырет,
Нурмур ӱдырет — шӱшмӧ шувышет,
Паранбел ӱдырет — лукде кодшо ушменет...
Микалын кажне мур савыртышыжлан ӱдыр-влак утен каен воштылыт. Микале умбакыже ала-кӧм ойлен мура ыле, лач умбал олык гыч Куруктӱр марий шӱлешт-шӱлешт куржын тольо:
—	Межомщик... Икса лукышто!.. Панкратлан пӱчкеш!..
Тыге каласыш да адак умбак куржо. Олыкышто калык кожганыш, рӱжгаш тӱҥале. Кӧн кидыштыже мо улмаш, тудым нумалын, чыланат икса лукышко куржыч. Икса лукышто, межа меҥге ӱмбалан, теодолитым шогалтен, землемер угылым виса. Умбал тӱрыштӧ Панкратын тарзыже-влак, Япар да хуторыш лекшаш моло марий-влак погыненыт: нуно у межа меҥгым шогалтылыт...
Шудо солышо марий-влак, лӱшкен, кычкырен, куржын тольыч. Япар ден йолташыже-влакым поктен колтышт. Межа меҥгым луктын шуышт. Землемер теодолитшымат коден куржо. Ик марий, товартош дене теодолитым пераш манын, товарым нӧлтал колтыш. Паймет Йогор тудым руалтен кучыш:
—	Ӱзгарым пудыртылаш ок йӧрӧ!
—	Мо ок йӧрӧ, тукымсыр пытараш кӱлеш!
—	Пытараш! Пытараш!..
Калык теҥыз вӱдоҥла лӱшка. Кузе ок лӱшкӧ? Вет курымла дене кучымо мландыжым тудын деч шупшын налнешт. Чон таза годым тыгайым кузе чытет!
* * *
Землемер, олык гыч утлен толмекыже, вигак земский начальник дек кайыш. Земский начальник лачак кас велеш чайым йӱаш шинчын ыле. Тудо землемерым ӧрын ончале: землемерын тӱсшӧ какаргыше, ойлышыжла тӱрвыжӧ чытыра. Элнет олыкышто мо лиймым колмекыже, земский начальник шкежат чытыраш тӱҥале: путырак чот шыдешкыш... Чай йӱмет, мочет, вигак телефон дек куржо. Волостной правлений гыч чылаштымат поктен лукто... Окнам, омсам петырыш... Вара губернатор дек звонитлаш пиже. «Мом ышташ?!»
* * *
А тиде жапыште Григорий Петрович ден Василий Александрович, адак Йогор ден Пашай, шке коклаштышт каҥашеныт: мом ышташ?.. Земский начальник калык ваштареш лиеш да карательный отряд толеш гын, ятыр еҥ орлыкыш верештеш. Вес велымже эн сай мландым Столыпинский закон почеш поян-влаклан укрепитлаш пуаш тоже нигузеат ок лий.
—	Ме кеч-кузе шонена гынат, калык Элнет олыкым поро кумыл дене ок пу... Олыкышто кызыт тугай пудранчык, калык тунар шыдешкен, тудым изиш тарваташ гын, земский начальникет, Панкрат Иванычет — чыла пытарен кертыт, — умылтара Йогор.
—	Эх, кызыт тышке ик воз оружийым кондаш гын, пайрем лиеш ыле, — мане Григорий Петрович.
—	Ик Аркамбал общество дене революцийым ышташ ОК лий, Гриш. Кресаньык калык Российыште пеш шуко гынат, чумыр кресаньыкат кугыжан властьым пытарен ок керт. Степан Разин ден Пугачев жаплан кугу верым сеҥен налын улыт, но йӧршынак сеҥен кертын огытыл. Кугыжан властьым пашазе класс вуйлатыме дене веле пытараш лиеш, — Василий Александрович ойла. — Пашазе партий чыла тиде пашам виктарышаш...
—	Ме кызыт кугыжан властьым пытарыме нерген огыл, Элнет олык нерген мутланена. Вот эрла мом ышташ? Элнет олыкым Панкратлан пуаш, але пуаш огыл? — Григорий Петрович йодышым конкретно шындыш.
Тиде мутлан Василий Александрович вашмутым пуэн ыш шукто. Уремыште ала-кӧ кычкырале:
—	Пожа-а-р!
Тунамак чаҥ йӱк мӱгыраш тӱҥале. Тунамак Григорий Петрович, Василий Александрович, Йогор, Пашай уремыш куржын лектыч: Панкрат Иванычын оралте коклаж гыч шикш кынелеш...
Земский начальник телефон дене губернаторлан кычкырале:
—	Бунт!
Ик вич минут гыч Озаҥ гыч Чарлашке, Моркышко приказ чоҥештыш: Аркамбаллан полшаш!..
* * *
Аважым тоен толмеке, Сакар чытен ыш керт, пӧртешыже шинчын, чот шорто, вара, пычалжым налын, пӧртшым тӱкылыдеак, лектын кайыш. Кудвече гыч пакчашке, пакча гыч чодра корныш, умбаке, кожлашке, ошкыльо... Кушко, молан кая? Сакар каласен ок мошто. Ойго тугай кугу, Сакарын чон туге йӱла, каласен мошташат ок лий. Сакар Элнет ден Кудашнур кокласе чодрам шке пакчаже семынак пала, корно деч посна кая гынат, шонымо верышкыже турак миен лектын кертеш. Кызыт Сакар кушеч, кушко кайшашым ок шоно. Только тышечын умбакырак каяш! Тыште ойго, тыште йӧсӧ! Сакар изи межа дене Элнет век кая. Йол йымачше мызе кынел кайыш, вес вере мераҥ лӱдын кудале, Сакар тидым ыш шиж.
Сонарзе, сонарзе, тый мо лийынат?
* * *
Панкратын суртшо йӱлымылан кок кече эртыш. Становой ден урядник пеш чот кычальыч гынат, винаматан еҥ ыш лек... Кумшо кечылан Аркамбаке уло стан кӧргысӧ урядник ден стражник-влак погынышт. Иктаж коло стражник Морко гыч янда заводыш толын возыныт.
Элнет олыкышто шудым солен пытареныт, каваным оптат. Шудо пеш чот лектын. Яшайын паешат ик каван тӱкныш. Яшай пеш куанен:
—	Ну, Чачи, тений алашана курган лиеш. Шӱльӧ изиш шочеш гын, смола заводым ыштен кертына.
—	Ачай, адак заводым ыштынет?
—	Моло пашаланже нимо йӧнат уке. Теният, завод огыл гын, киндым кӱсын налаш тӱкна ыле.
Умбалне оҥгыр йӱк шокташ тӱҥале. Шукак ыш лий — кум пар имне дене Икса лукыш земский начальник, становой, землемер толын шогальыч. Почешышт Япар ден йолташыже-влак тала орва дене кудал тольыч. Урядник имньым кушкыж кудал тольо.
Шудылыкысо калыкат погына. Становой ден земский начальник папиросым шупшыт, мутланен шогат:
—	Константин Ильич, вет сонар сезон шуын. Кунам каена?
—	Иктаж-семын каяш кӱлеш ыле, Матвей Николаевич.
Землемер адак теодолитшым келыштарыш. (Тудым Йогор шалаташ пуэн огыл). Япар вешкым нале. Кок марий шинчырым шупшын каят. Шудылыкысо марий-влак сӱрлаш тӱҥальыч. Ик марий чытен ыш керт, Япарын кидше гыч вешкым шупшын нале...
—	Элнет олыкым тыланда пӱчкаш огына пу!
—	Огына пу! Огына пу! — йырваш шергылт кайыш.
Земский начальник саҥгажым куптыртыш. Становой револьвер кобурыжым ниялтыш. Урядник имне ӱмбачше чодрашкыла ончале.
—	Калык-влак! Тышеч кайза. Землемерлан пашам ышташыже ида мешае, — земский начальник кычкырале.
—	Ме Элнет олыкым Панкратлан огына пу! — кычкырат калык-влак.
—	Мо тыланда кӱлеш? — земский йодеш. — Икте ойлыжо.
Ончыко Йогор лекте:
—	Ваше высокородие, мыланна нимат ок кӱл, ме тый дечет нимомат огына йод... Только тиде олыкым Панкратлан огына пу.
—	Вет тудлан мландым пуаш приговоржым шкак пуэн улыда.
—	Приговор Элнет олыкым пуашлан ыштыме огыл, обществыш пурташ веле пунчалме. Тудыжымат Панкрат Иваныч аракам йӱктен ондален налын.
—	Кузе налын — ом шинче. Но Аркамбал общество тудлан приговорым пуэн. Значит, пӱтынь мландым уэш пайлыме годым тудо шке пайжым укрепитлен кертеш.
—	Вес вере укрепитлыже, а тыште огына пу! — Пашай кычкырале.
—	Огына пу!.. Огына пу!.. — калык ик еҥла кычкырале.
Земский начальник ала-мом становойлан каласыш. Становой кычкырале:
—	Разойдись!.. Кайза тышеч! Ида мешае!
—	Тышакын уполномоченный-влак веле кодыт, — земский начальник кугу йӱкшӧ дене ешарыш.
—	Те шке тышеч кайза, ме огына кае!
—	Огына кае, огына!
—	Пытартыш гана каласем: кайза тышеч! — становой кычкырале.
—	Те шке кайза! Ме огына кай!
—	Огына, огына!..
* * *
Сакар Элнет вес могырышто улмыж годым лӱшкымӧ йӱкым кольо. «Мом тушто лӱшкат?» манын, Элнет серышке мийыш, лачак кол пӱя тура лекте. Кол пӱя ӱмбач, кидшым кок веке шаркален, Элнет вес могырыш вончыш, калык лӱшкымашке кайыш. Элнет деч пеш торашкак каен огыл ыле — ала-кӧ, шӱл-лт шоктыктен, лӱен колтыш. Сакар, пычалжым коҥлайымаланже кучен, еҥ тӱшкашке миен шогале.
—	Молан тынар лӱшкеда? — мане.
Йодмо еҥже нимат пелештен ыш шукто, ала-кӧ кычкырале:
—	Стражник-влак!
Кернакак, умбал олык велым стражник-влак, винтовкым кидеш налын, толыт. Калыкым йыр авыраш тӱҥальыч. Тидым ужын, ӱдрамаш-влак пӧръеҥыштым ӱжыт:
—	Каена... Айда кеч-мом ыштышт, тыйын мо пашат?
Каяш ыш тӱкнӧ. Стражник-влак Икса лукым авырен нальыч.
Земский начальник кычкырале:
—	Тыге ышташ тендам кӧ таратен? Таратыше еҥым мыланна пуыза, шкеже пашашкыда кайза,
—	Таратыше еҥ мемнан коклаште уке.
—	Уке, уке!
Япар земский начальник дек мийыш, Йогорым ончыктен пелештыш:
—	Калыкым таратыше — тиде!
—	Взять! — кычкырал колтыш земский начальник.
Стражник-влак Йогорым руалтен кучышт. Пашай стражник дек миен пиже. Вес стражник Пашайым винтовка приклад дене шуралтыш. Пашай кумык пурен кайыш. Ала-кӧ шеҥгечын кӱм шуэн колтыш. Кӱ земский начальникын вуйжо воктен каен колтыш. Земский начальник ошем кайыш. Оралгыше йӱк дене становойлан кычкырале:
—	Усмирите!
Становой лӱяш командым пуыш. Залп мӱгыралте. Ӱдрамаш-влак, ушдымыла магырен, Элнет серыште куржталыштыт. Пӧръеҥ-влак южыжо, шӱй таҥыт вӱдым келын, Элнет гоч вес веке лектыт, южыжо оргаж лоҥгаш шылыт. Олык покшелан Йогор ден Пашай веле кодыч, адак, нимом умылыде, Сакар шоген кодо. Пашай вӱр йоген кия, Йогор ден Сакарым стражник-влак тунамак авырен кучышт. Сакарын кидше гыч пычалым шупшын нальыч:
—	Сволочь, пычал дене толын!
Земский начальник тарантасыш кӱзен шинче, Йогор ден Сакарым ышат ончал, становойлан гына каласыш:
—	Чот тергаш!.. Урядник землемерым оролыжо. Сусыргышым больницыш наҥгаяш.
Земский начальник ден становой почела кудальыч. Вич стражник Йогор ден Сакарым Аркамбаке наҥгайышт.
Землемер теодолитшым келыштарыш, Япар вешкым нале, кок марий шинчырым нальыч. Столыпинский закон Элнет сереш тӱсшым рашак ончыкташ тӱҥале.
* * *
Пелйӱд деч вара Григорий Петрович денат, Василий Александрович денат обыск лие. Григорий Петровичын нимомат муын огытыл. Шке возымо почеламут тетрадьше ученик-влакын тетрадьышт коклаште лийын. Ученик-влакын тетрадьыштым урядник лончылен ончен огыл. Василий Александрович дене становой шке кычалын. Становой вес кугыжанышеш печатлыме «Что такое друзья народа?» книгам муын.
Василий Александровичым тунамак Чарлашке колтеныт. Сакар ден Йогорым кас велеш наҥгайышт.
Кастене земский начальник шке декше Григорий Петровичым ӱжыктен. Григорий Петровичын миен пурымыж годым земский начальник дене становой пристав шинча ыле. Григорий Петровичын шӱмжылан йӧсын чучо... Ӱстембалне самовар шолын шинча, ик бутылка коньяк коеш, графиныште — зубровка, воктеныштак — кум чарка. Ик чаркаже кугу.
Григорий Петрович пурымеке, столовой комнатыш, йытыран чиен, Маша пурыш.
—	Теме, — мане Матвей Николаевич.
Маша кум стаканешат темыш.
—	Ынде кай, кӱлеш лият гын, кычкыралам. Мӱндыркӧ ит кай.
Маша йол йӱкым ыштыде лектын кайыш.
—	Григорий Петрович, Константин Ильич, ӱстел дек шичса. Константин Ильич, теме. Мый тыглайым йӱам, — мане земский начальник. Становой пристав шканже коньякым темыш, вара — Григорий Петровичлан.
—	Ну, таза лийза! — Матвей Николаевич кугу чаркажым ко-олт йӱын колтыш.
Григорий Петровичат подыл колтыш. Матвей Николаевич кампеткым ончыктыш:
—	Лимонный. Коньяк почеш пеш келша. Григорий Петрович, ӱйым шӱрӧ. Сакыржым кок моклакам пыште... Константин Ильич, первый ден второй коклаште огыт шӱлалте.
Становой адак кок чаркам темыш.
—	Матвей Николаевич, тыйже от теме мо?
—	Мыйын объемжо кугу, иктат сита.
—	Мемнан градусшо кӱшнӧ.
—	Ну, мом ӱчашеда, йӱза. Григорий Петрович, тый рвезе еҥ улат, подыл колто.
Григорий Петрович подыл колтыш. Кӧргыж дене шона: «Молан ӱжыктен? Молан йӱкта? Кодшо йӱдым кычальыч... Василий Александровичым Чарлашке наҥгайышт. Мыйым кузе кодышт? Сакарже Элнет олыкышко кузе верештын?»
—	Константин Ильич, — шоктыш земский начальникын йӱкшӧ, — шке пашатым ит мондо.
Кум чарка коньякым йӱмеке, Григорий Петровичлан сайын чучаш тӱҥале. Становоят сай еҥла коеш. Матвей Николаевичым ойлыманат огыл, тудо пеш сай. Ольга Павловна ден Тамара кушто улыт? Молан нуно столовыйыш огыт лек?
—	Григорий Петрович, тый шинчет, ме тыйым шкенан икшыве гаяк йӧратена. Тый але самырык улат, тыйын илышет ончылно... Ме шинчена, тый йоҥылыш корнышко логалынат. Тыйым вес еҥ ондален. Садлан тыйым ме пеш чаманена. Тый шинчет, Григорий Петрович, ме тыйым, кызытак арестоваен, Чарлашке колтен кертына ыле, но ме тыйым туге огына ыште. Константин Ильич, адак икте гыч теме.
Становой адак темыш... Матвей Николаевич умбакыже ойла:
—	Тый мыланна каласе, кондуктор деч моло адак кӧ-кӧ тендан кашакыште лийын? Кондуктор деке кӧ-кӧ коштын? Ну, тый лийынат, Кугунерова, Пайметов, Пашай, адак кӧ лийын?
—	Моло иктат лийын огыл.
—	А заводышто кӧ уло?
—	Мый заводышко коштын омыл.
—	Василий Александрович коштын?
—	Мый ом шинче.
—	Константин Ильич, адак теме.
—	Матвей Николаевич, тегак мый ом йӱ, кызытат вуйлан сай огыл, — Григорий Петрович кынел шогале.
Земский начальникын йӱкшат, мутшат вашталте.
—	Григорий Петрович, шич!.. Сайын колышт... Мый ик гана тыланет кудалтенам, вес гана ом кудалте. Кеч шке эргым революционер лийже, садыгак тудым ом чамане. Тый ончык илышаш еҥ улат. Сайрак шоналте: ончылнет кок корно — арест, тюрьма, Сибирь... але тышак кодат, тошто гаяк ласкан илаш тӱҥалат. Кудыжым ойырен налат — шке палет. Тышак коднет гын, мыланна подпискым пуэт: тиде ял воктенсе учитель-влак нерген мом шинчет, ончыкыжо мом палет, чыла мыланна ойлаш тӱҥалат. Мемнам увертарыде, нигушкат от кошт.
—	Мый нигушкат коштмаш уке, учитель-влак кузе илат — ом шинче.
—	Напрасно от кошт, кошташ кӱлеш. Ончыкыжо кошташ тӱҥалат. Ямшык тарлаш монь окса кӱлеш гын, ме изиш пуэн кертына.
—	Те тыгеже мыйым шпионым ыштынеда? Мый нигунамат тугай ом лий!
—	Тый, Григорий Петрович, мыйым йӧршеш тупуй умылет... — земский начальникын йӱкшӧ адак ныжылгеме. — Ме тыйым марий калыклан аралынена. Тый марий калыкын илышыжым саемдаш шонет. Тидым тый школ гоч веле ыштен кертат. Школышто лият гын, тый шуко пайдам ыштен кертат. Шонашет тыланет, Григорий Петрович, лу минут... Константин Ильич, каена мыйын кабинетышкем...
Земский начальник ден становой столовый гыч лектын кайышт. Григорий Петрович шкетын кодо. Ушышкыжо тӱрлыжат пура. Теве Григорий Петрович — йоча. Йолташыже-влак тудым Когой маныт. Когой вес ялышке, кок меҥге коклашке, школышко коштеш. Йӱштӧ годым школ пӧртешак мала. Сторожлан пум нумалаш, комакам олташ полша. Йоча-влаклан тунемаш пеш йӧсӧ. Учитель — руш. Марла изиш чокая гынат, туныкташыже эртак рушла туныкта. Когоят рушла начар мошта, лудмыжым чылажым ок умыло, садлан шукыжым наизусть тунемаш тӱкна. Эн чотшо ять буква чоныш шукта...
Вес ял школым тунем пытарымекше, Когой Арын школышко кайыш. Тушко тудым шоҥго поп наҥгаен. Экзаменыш толмыж годым тудлан Когойын йӱкшӧ пеш келшен. Кернакак, Когой Арын школышто тунеммыж годым клиросышто эре мурен, садлан Когойлан шоҥго поп стипендийым — тылзылан кум теҥгем — хлопотаен пуэн. Тиде кум теҥге стипендий ок лий гын, Когой кок классан Арын школышто тунем ок керт ыле. Ачаже нужна, пачерлан тӱлаш тылзылан теҥге оксам кушто ситара?
Григорий Петровичын вачышкыже пушкыдо кид возо. Григорий Петрович ончале: воктенже Тамара шога...
—	Гриша, чонем, молан тыйым тынар йӧратем! — Тамара кок кидше дене Григорий Петровичым ӧндале. — Каена, Гриша, Петербургышко. Тушто мыйын кокам уло. Тудо мыйым йӧрата. Тыланет консерваторийышке тунемаш пураш кӱлеш. Тый вара знаменитый музыкант лият.
Григорий Петровичын вуйыштыжо икте пӧрдеш: арест, тюрьма, Сибирь... Молан тюрьма? Молан Сибирь? Григорий Петрович кӧлан осалым ыштен?
—	Гриша, тый мо лийынат? Молан тыгай улат?.. Григорий Петрович Тамаран кидшым кораҥдыш, кынел шогале:
—	Тый, Тамара, от умыло.
Тиде жапыште земский начальник ден становой тольыч. Становойын кидыштыже пел листа кагаз.
—	Григорий Петрович, ме тыйын оетым вучена. — Становой кагазым ӱстембаке пыштыш. — Кокытыштыжо иктыже — арест или подписка — кудыжо тыланет келша?
Григорий Петрович становойым ончале, земский начальникым ончале... Земский начальник ден становой пурлаш ямдылалтше пийла ваҥен шогат, Григорий Петровичын тарванымыжым веле вучат... Григорий Петрович шинчажым Тамара ӱмбак кусарыш. Тамаран шинчаже Григорий Петровичым сӧрвален ончымыла коеш. Григорий Петрович нимоланат ӧрын. Мом ышташ?
9
Чачи Элнет олыкеш Сакарым ужын огыл. Тугай тургымышто кушто ужат? Эрлашым, шудо каван йыр печым печен толмеке, вӱд кондышыжла Сакарым вашлие. Тудо Йогор дене пырля ошкеда. Йырже стражник-влак. Икганаште Чачи нимомат умылен ыш шукто, Йогор тудлан кычкырале:
—	Чеверын, Чачи!
Сакарат Чачим ончал колтыш. Чачи теҥгечсым шарналтыш... Только тушко Сакар кузе верештын? Чачи вӱд ведражым шындыш, Сакар почеш куржо:
—	Сакар, Сакар, тыйым кушко наҥгаят?
—	Чарлашке! — манын веле шуктыш Сакар. Тунамак ик стражник кычкырал колтыш:
—	Ит мутлане! — Вара Чачи дек савырныш: — Чак ит тол! Арестант дене мутланаш ок лий!
Туге гынат, Чачи пасу капка эртымешке ужатен колтыш, Сакарын тупшо йоммешке ончен шогыш, вара аҥыргышыла мӧҥгышкыжӧ кайыш. Кастене уремышкат ыш лек, йӱдым чыр омымат ыш ыште, эре Сакар нерген шоныш. Эр велеш гына изиш лывыр лийме гае лийын ыле, туштат клат омса кылде-голдо почылто. Ведат вате пурен шогале, Чачи помыжалт кайыш.
—	Айда, содоррак йолетым пид! — Ведат вате Чачилан ыштыр-йыдалжым пуыш.
Чачи омсашке ончале: омсаште палыдыме марий койо. Изиш лиймеке, Чачин аваже тольо. Чачин шӱмжылан шуй чучо.
—	Ӱдырем, вашкерак чие, — мане аваже. Чачин сайрак вургемжым кашта гыч конден пуыш. Чачи изиж годсек эр кынелын тунемын, сандене, еҥ йӱкым колмеке, кынеле веле, тугак чияшат вашке чийыш. «Только тыгай эр еҥ молан толын?» Клат воктене кечыше ате гыч вӱдым налын, шӱргыжым мушко. Ведат вате Чачи почеш оролымо гаяк коштеш. Чачи леваш йымаке ончале, тушто тарантасан имне шога. Мо томаша? Шуко шонаш жап ыш лий. Ведат вате Чачим пулыш гыч кучыш да пӧртышкӧ пуртыш. Пӧртышкӧ пурымекше Чачин йол йыжыҥжат каен колтыш: ӱстелтӧрыштӧ ачаж дене саде палыдыме марий шинча, шӧрлыкыштӧ, юмоҥа ончылно, сорта йӱла, ӱстел деч изиш ӧрдыжтырак Чужган Макар шинча. Чачин ачаж ден палыдыме марий пеш мутланат, изиш подылынат шуктеныт ала-мо...
—	Ӱдыр тӱзланен! — мане Ведат вате.
Чыланат кынел шогальыч.
—	Чачи, тол кӱдыкем, — мане Яшай.
Чачи ачаж дек мийыш. Ачаже тудым воктенже шындыш, вес велымже палыдыме марий шинче. Ачаже воктен аваже шинче. Палыдыме марий воктен Ведат вате шинче. Ведат, тамак шупшаш манын, комака воктен ик пулвуйжо дене сукалтен шинчын. Пошкудо-влак иктын-коктын пураш тӱҥальыч.
—	Чачи ӱдырем, — мане Яшай. — Ӱдыр еҥ курымеш ача-ава суртышто илыман огыл... Пӱрымашыже шуэш гын, ачаж деч, аваж деч ойырлен, шкеж гай пӧръеҥ дене ушныман, шке ешым погыман... Тыйынат пӱрымашет шуын. Ме нужна еҥ улына, а тыланет юмо улан илышым пӱрен улмаш. Лопнур Осып кугызат ден куватат, Макарат тыйым йӧратеныт. Кернак, мемнан погына шуко огыл, но тыйын кидет шӧртньым шога. Сын-кунет, кап-кылет Осып кугызан сурт сынжым ок пужо. Тый Осып кугызан йӧратыме шешкыже лият.
—	Мый Макарлан, колем гынат, ом кае! — Чачи уло чонжо дене каласыш.
—	Ой, юмо! Мом ойлыштат, Чачи?.. Тыгай верышкат от кай гын, вара кушко кает? — ӧрӧ Ведат вате. — Мый ӱдыр лиям гын, тыгай верышке кок кида юмылтен каем ыле.
—	Верже-вер, — мане тулар марий, — качыжат уда огыл... Тыгай качыланат от кай гын, вара кӧлан кает?
—	Ача-ава пуымашке каяш кӱлеш, ӱдырем, — Яшай шыман пелештыш. — Тыйым кычкыраш колтымешке, ме ават денат, тиде тулар денат чот мутланышна... Осып кугызат пеш раш ойлен колтен: вургем уке монь манын, ынышт ӧр, окса лиеш гын, вургем лиеш, манын.
—	Ом кай, ачий, ит ӧкымлӧ!..
Чачи, ӱстелтӧр гыч лектын, тӱгӧ каяш тӱҥале, тудым тӱгӧ ышт лук. Тиде жаплан пӧртончыл тич калык погынен. Кудвечыште, уремыште шогылтшат уло. Лопнур поян Чужганын эргыже Яшай ӱдыр дек толмо ала-кушеч ял мучко шарленат шуын.
Чачим Япар авырен кучыш. Ведат вате миен пиже. Ведат коклаш пурыш. Чыланат темлат, чыланат аҥыртарат. Чачин вуйжыланат выж-вуж веле чучеш. Чачи умыленат ыш шукто, ала-кӧ арака чаркам кучыктыш, ала-кузе лие, Чачи аракам подыл колтыш, тунамак утен каен шортын колтыш. Чачин шортмо нигӧмат ыш ӧрыктаре: марлан кайше ӱдыр шортман. Арака чарка кид гыч кидыш пӧрт мучко кайыш... Чачим уло ял дене йӱаш тӱҥальыч.
Чачин сӱанже Илян кече деч ончыч, изарнян, лие. Сӱан пеш кугу, латвич орва толын... Чачи кеч-мыняр шорто гынат, кеч-мыняр мучышташ тӧчыш гынат, Макар деч утлен ыш керт. Ведат вате чылт Аги Йогорла оролен кошто. Пошкудо-влак шукыжо пеш чаманен улыт.
—	Яшай шке ӱдыржым молан тыге ӧкымеш пуа? — манеш иктыже.
—	Чужган Осып гай поянже кум волостьыштыжат уке. Яшай поян еҥ дене родым ыштынеже, — весыже умылтара.
—	Пийынат шылже коя, да кочкаш ок йӧрӧ, — манеш кумшыжо.
Яшай ден ватыже, кернакак, поянлан куаненыт. Утларакше Яшай вате куанен. «Тудын родыж гай иктынат тиде ялыште ок лий... Адак Макар — Чужган куван йӧратыме межнеч эргыже. Чачи, аҥыра, ала-могай тугай ораде Сакар верч ойгыра. Кернакак, юмо пӱрымым нигузеат айдеме эртен каен ок керт. Саде Сакарет адак лачак Элнет олыкеш верештын...» Яшай вате ушыж дене тыге шона. Сакарым наҥгайымылан таум ышта... Сакар вольнаште лиеш ыле гын, ала-мом ышта ыле, вет Сакар пеш осал, маныт.
Чачи гын, вес семын шона: Сакар лиеш гын, тудым утара ыле. Сакар нимо дечат ок лӱд, чылт Нӧнчык-патыр гае, но Сакар уке, Опкын ынде Чачим шке полатышкыже наҥгайыде ок код.
Кас ончыл йӱмӧ годым Ведат кудыш погынышо калык, утларакше ӱдрамаш-влак, шортде ышт чыте. Яндар йӱкшӧ дене ныжылгын муралтен, Чачи ала-кӧн чонжымат тарватыш:
Эҥерын-эҥерын вӱдшӧ йогалеш,
Сержым каткален йогалеш.
Серже катлыл йогымешке,
Меже йоген кайшаш ыле.
Кӱ моклакан чонжо уке,
Чонжо уке, ойгыжо уке.
Меже чонан улына,
Меже ойган улына.
Ой, ӱдыржат, ой, шамычшат,
Ой чонемжат, шӱмемжат!..
Умбакыже Чачи ойлен ыш керт, шортын колтыш. Почешыже ончылшогышо ӱдыржӧ шорташ тӱҥале. Кудысо калык гыч шукыжо шинчаштым ниялтышт. Чачи изиш тыпланыш, вара адак муралтыш:
Ачай кучыктыш, арака чаркам кучыктыш —
Йӱмемжат ок шу, каймемжат ок шу,
Шке ачай деч ойырлымемжат ок шу,
Шке сурт гыч лектын каймем ок шу.
Авай кучыктыш, сыра коркам кучыктыш —
Йӱмемжат ок шу, каймемжат ок шу.
Шке авай деч ойырлымемжат ок шу,
Шке сурт гыч лектын каймем ок шу.
Мамык шӱртет — пушкыдо шӱртет,
Шупшылат гын, шуйналтеш.
Ава кумылет — пушкыдо кумылет,
Шортын шинчышашым веле шинча.
Ача кумылет — пушкыдо кумылет,
Йӱын шинчышашым веле шинча.
Иза кумылет — пешкыде кумылет,
Лектын шичметым веле вуча.
Еҥга кумылет — пешкыде кумылет,
Капка почшашым веле вуча.
Аршаш гае агулем кодеш,
Посто гае пошкудем кодеш.
Тарай гае таҥем кодеш.
Пеледыш гае шольым кодеш.
Ачан-аван кидыштыже
Каван ӱмбал озым улына,
Еҥ кидышке каймекыже,
Каван йымал куштыра лийына.
Чачи адак мӱгырен шортын колтыш. Кудышто шукыжо шортыт.
—	Чачи, молан тынар шортат? — Ведат вате эмраташ тӧча, Чачин кидышке арака чаркам кучыкта, Чачилан ӱян муным пукшаш толаша. — Шортмо ок кӱл. Юмо гына пиалым пуыжо, чыла сай лиеш...
Чачи шортмо лугыч муралтыш:
Умла йыраҥет — ик йыраҥет,
Ок лий улмаш мӧр йыраҥет,
Самырык илышет — ик илышет,
Ок лий улмаш кок илышет.
Пеледыш гай ӱдыр илышем
Аяр покшым чывыштале...
Ведат кудо гыч Чачи шортынак лекте. Шортынак шке декше тольо... Ӱдыр-влак капкашкыже шумешке ужатен кондышт, ончылшогышо ӱдырлан эскераш шӱдышт.
* * *
Тарантасыш кӱзен шичмыжат, Элнет чодра вошт толмыжат, сӱан лӱшкымат Чачилан омо ужмыла веле чучеш. Теве тудын вуешыже шарпаным пӱтыреныт. Вуйышто ала-мо йоҥ-йоҥ-йоҥ кыра. Ала-молан тудым ӱстел ваштареш сукыктен шынденыт, воктенже ончылшогышо ӱдыр, вес велым Макар сукалтен шинчыныт, изиш ӧрдыжтырак почеш толшо вате шога. Вуй пулчышо вате, кидпӱанже тич тувырым, шарпаным, солыкым, шовычым оптен, тӧрыштӧ шинчыше-влаклан кӧлан шовычым, кӧлан мом пыштен кайыш... Ӱстелтӧрыштӧ Чужган кугыза ден куваже, эргыже-влак, ӱдыржӧ-влак шинчат, чылаже иктаж лучко еҥ уло...
Чужган кува межнеч эргыжын сӱанжылан кӧра сайынак подылын. Ӱстелтӧрыштӧ, кынел шогалын, чывыла вуйжым шӧрын ыштен, Чачим тура ончыш-ончыш, да ала-можо ыш келше — тудын йӱшӧ шинчажлан Чачин сылне чурийже сайын ыш кой ала-мо — шке вачыж гыч кумалтыш тувыр ден шарпан-нашмакым налын, вигак Чачин вуйышкыжо шуыш, вара чаргыжаш тӱҥале:
—	Наҥгайза, наҥгайза, тыгай ош пыльтка мыланем ок кӱл.
«Чачи тушакак ушыжо кайме гае лие: Чужган кува теве кузе межнеч шешкыжым вашлиеш?» — шоналтыш. Но шинча гычше шинчавӱдшӧ ыш лек. Ала шортын пытарен, ала шӱмжӧ кӱжгемын? Чужган кувам тыпландарышт. Умбакыже сӱан шке шотшо дене эртыш. Кече шинчаш тора огыл ыле, Чачи ден Макарым когыньыштым клатыш петырышт. Омсам тӱчмыжӧ годым савуш тыге муралтыш:
Ик пуд, кок пуд, 
Серебро — шым пуд.
Подкалина-малина,
Эре тыге малдена...
Савуш омсам тӱчӧ веле, кӧргӧ гычын Макар шке тӱкылыш. Чачи ден Макар клатеш коктын кодыч. Чачин шӱмжӧ мераҥла пыртка. Макар пинчакшым кудаше. Чачи нимолан ӧрын, клат покшелне шога. Макар Чачи деке мийыш, сывынжым кудашын, кашташке лупшале, вара Чачим ӧндал кучыш, чевер леведышан кӱртньӧ койкыш наҥгайыш... Макарын кидше тӱкнымӧ Чачим кишке чӱҥгалмыла чучо... Чачи кыде-годо кынел шогале. Макар адак руалтен кучыш:
—	Куш куржат, ораде? Ынде тый мыйын ватем улат. Ынде тый курымеш мыйын лият. Мый тыйым иктыланат ом пу!
Макар уло кертмыжым Чачим ӧндале. Чачи, уло вийжым поген, Макарым шӱкал колтыш. Макар лукышко, клат кӧргым сургалтарен, пурен кайыш. Чачи омсашке тӧршталтыш. Омсам почын, шеҥгекыже ончале: Макар тарваныде кия. Чачи чакрак миен ончале: Макарын вуй гычше вӱр йога. Макар вуйвичкыжше дене шондык шӧреш пернен. Чачин ӧрт лектын кайыш: тудо Макарым пуштын!.. Чачи кашта гыч вӱргенчык шовычшым солалтыш, клат ончыко лекте. Кудвечыште еҥ иктат ок кой, туге гынат, Чачи кудвечыш ыш воло. Клат ончыч сарайыш, вӱта ӱмбаке кайыш, вӱта ӱмбачын каен, кылта пуртымо омсашке шуо. Омса пробой гыч пашкарым луктын, омсам почо, идым-печыш лекте. Каван-влак кокла гыч куржын, пасушко, уржа лоҥгашке, пурен кайыш. Уржа лоҥга гыч вигак Элнет корнышко лекте. Элнет корно дене, нойымешкыже, шеҥгек ончен-ончен куржо...
10
Земский начальник ден становой приставлан подпискым пуэн толмекыже, Григорий Петровичын вуйыштыжо кок тӱрлӧ шонымаш кучедалаш тӱҥальыч: иктыже Григорий Петровичым пыдалаш тӧча, весыже — эре титакла.
«Моло семын нигузеат ышташ ок лий ыле. Тюрьмаш петырат гын, молан йӧра ыле? Кызыт школеш кодынат, марий шемерлан асум ыштен кертат», — ик шонымаш пӧрдеш.
«Ну, брат, тыге ыштет манын, нигунамат шонен омыл ыле, — вес шонымаш вуйышко шеҥын пура. — Кеч-мом ойло, тиде сай паша огыл!»
«Осал пашаштат сайже уло, — эмратылеш первый шонымаш. — Ынде тыланет земский начальник ден становой пристав ӱшанат. Тый нунылан чынжым молан ойлет! Иктаж йӧн денрак келыштарен ойлышыч — пирыжат темеш, шорыкшат тӱрыс кодеш. Земский начальник ден становой иктаж весылан тыге «ӱшанат» ыле гын, ударак лиеш ыле».
«Ынде Василий Александрович ден Йогорым мо шӱргет дене вашлият? — шылтала весыже. — Але нуно иктаж-вере колен йомыт, шонет?»
«Тый шкендым веле араленат, — ӱшандара первый шонымаш, — нуным ончычак наҥгаеныт. Тый тушто винамат отыл».
«Кеч-кузе шкендым ошемдаш шоно, тыгай лаврам ӱмбачет ӱштыл шуэн от керт», — чарныде шӱмым йӱлалта кокымшо шонымаш.
Григорий Петровичын чоныштыжо тугай йӧсӧ, каласен мошташат ок лий. Уремыш лектеш гынат, кажныже «Эх, тый! Мом ыштенат?» манын шонен эртымыла чучеш. Земский начальникат тоштыж гай огыл, Григорий Петровичым йырнен ончышыла веле коеш. Эсогыл Тамарат вашталтын ала-мо?
Подпискым пуымыж деч вара иктаж кум-ныл кече лиймеке, Григорий Петрович Зверевмыт дек мийыш. Земский начальник шкеже уке ыле. Тамара ден аваже террасыште чайым йӱыныт. Тамара, воштыл-воштыл, ала-мом аважлан пеш ойла. Григорий Петровичын террасыш лекмекыже, Тамара, кынелын, шке комнатышкыже кайыш. Ольга Павловнат, Григорий Петровичлан чайым темен пуыш да, «извинитлыза» манын, пӧртышкӧ кайыш. Ожно гын тидым Григорий Петрович огешат шиж ыле. Кызыт шӱмжылан кӱзӧ дене шуралтымыла чучо. «Ынде мый денем йыгыре шинчашат йырнат», — шоналтыш. Кернак, Тамара тунамак мӧҥгӧ лекте, но тошто семын вӱдла йогышо мутышт ыш лек.
—	Мо таче скучный улат? — йодо Тамара.
—	Мый эре тыгаяк улам.
Мут адак пытыш. Изиш тыге мутланен шинчымеке, Тамара винаматан еҥла пелештыш:
—	Извинитле, Гриша, таче мыйын жапем уке. Авай эрла Озаҥышке кайнеже. Корнылан ямдылаш кӱлеш. Эрла тол, кечыгут пырля эртарена.
Григорий Петрович стакан чайжымат йӱын ыш пытаре, Тамаралан кидым пуыдеак, лектын кайыш... Школ пӧрт дек шушашыже годым стражник поктен шуо: «Тыйым пристав шӱда», — мане.
Становой пристав Григорий Петровичым шуко ыш кучо, шке кабинетышкыже пуртыш да йодо:
—	Тый, Григорий Петрович, Ивановым палет?
—	Палем.
—	Тый тудын деке коштат?
—	Уке.
—	Вот мо, Григорий Петрович, мыланем Ивановын характеристикыже кӱлеш. Тый возен пу-ян...
—	Мый тудым сайынак ом шинче.
—	Палаш кӱлеш, Григорий Петрович. Тыланет арня срок. Тудын деке миен толат, тудым шке декет ӱжат. Роскотлан окса кӱлеш гын, каласе.
Становойын пытартыш мутшо Григорий Петровичлан шӱргӧ гыч совымыла чучо: Григорий Петрович, нимом пелештен кертде, вуйжым рӱзалтыш.
—	Ок кӱл? Ну, вес гана шотлена. Кызытеш чеверын. Григорий Петрович становой деч ушдымо гай лийын лекте. Школ пӧртышкӧ кайшыжлак, кабак гыч пелштоп аракам налын кайыш. Кум кече айык ыш лий...
* * *
Пелйӱд эртен. Туге гынат, Григорий Петрович ок мале. Ӱстембалне пелштоп кленча шога. Кленча пундаште изиш арака уло. Григорий Петрович ӱстелтӧрыштӧ вуйжым кучен шинчыш-шинчыш да муралтен колтыш:
Шошо толеш, пеледыш пеледеш — 
Эх, молан йӧра, кӧлан йӧра?
Эх, молан йӧра, кӧлан йӧра,
Мемнан ӱмыр эрта, молан йӧра?..
Григорий Петрович чашкаш аракам темыш...
—	Йӱ, Григорий Петрович, йӱ!.. Тыланет куанашет арака веле кодын! Эх, Гриша, Гриша! Тый пытыше еҥ улат!
Григорий Петрович ӱпшым парняж дене пӱтырал кучыш, кок кынервуйжо денат ӱстембалан эҥертен шинче.
Омсашке ала-кӧ шолт-шолт пералтыш. Григорий Петрович вуйжым нӧлтале. Омсашке адак ала-кӧ пералтыш. Григорий Петрович, тайныштын, омсам почо. Омсаште Чачи шога. Кенеташте Григорий Петрович шеҥгек чакалтен колтыш:
—	Тунарак йӱшӧ улам мо? Шинчамлан кояш тӱҥале?
—	Григорий Петрович, мыйым утаре! — Чачи мӱгыралтен шортын колтыш.
—	Чачи, тый улат мо? — Григорий Петрович ӱшаныде йодо.
—	Мый улам, Григорий Петрович.
—	Вет тый таче, уке, таче огыл, теҥгече марлан каенат. Кузе тышке толынат?
Чачи кузе лиймыжым шортын-шортын ойлыш.
—	Тый сай ончышыч? Ала тудо колен огыл?
—	Огеш тарване, вӱр йога...
—	Тыйын кайметшым иктат ужын огыл? Тыйым поктен огытыл?
—	Поктен улыт. Пел пӱнчыш шуынам ыле, пар имне дене пеш талын кудал толыт. Мый, корно деч изиш ӧрдыжкӧ куржын, пӱкшерме воктелан чӱчырнен шинчым. Йӱшӧ-влак мыйым ышт уж, эртен кудальыч.
Григорий Петрович Чачим сайынрак ончале, Чачин ӱпшӧ кыдалже деч ӱлкӧ кеча.
—	Григорий Петрович, мый ачаймыт дек ом кае. Нуно мыйым марлан виеш пуышт. Мыйым тый Сакар толмеш иктаж-семын шылтен ашне...
Григорий Петровичын вуйжо гыч арака пуш лектын кайыш. Григорий Петрович шоналтыш: «Тыгай самырык, пычкемыш ӱдыр шкенжым кӱртньылаш эрыкым пуэн огыл, а мый, пӧръеҥ, интеллигент, шкемым шинчырлаш эрыкым пуэнам. Уке, уке! Тау тыланет, Чачи! Тый мыйым ылыжтышыч!»
Григорий Петрович шонаш тӱҥале... Чужган Макар колен гынат, колен огыл гынат, Чужган-влак Чачилан ынде илыш кечым огыт пу. Макар колен гын, Чачилан каторгыш каяш тӱкна, колен огыл гын, Чачин ачажым чуриктарат: олным, моло роскотым мӧҥгеш йодаш тӱҥалыт... Мом ышташ?
Кок йӱд малыде эртарымыже, йӱдым чодра вошт лӱдын-лӱдын куржмыжо, каласен моштыдымын чон йӱлымыжӧ Чачин йыжыҥжым йӧршеш пытареныт. Чачи вынер гай ошемын, пӱкеныште пыкше шинча. Григорий Петрович Чачим вуйжо гыч ниялтыш, шыман пелештыш:
—	Чачи, воч, изиш каналте... Тол тышке...
Григорий Петрович вес пӧлемышке Чачим пуртыш, койкешыже малаш пыштыш, вара, пачержым тӱкылен, пасушко кайыш. Окна гыч кечыйол пурыш, Чачим шыматен вӱчкалтыш. Чылам мондыктарыше омо Чачимат шокшын ӧндале...
Пасушто коштын, Григорий Петровичын шӱмжӧ изиш лыпланыш. «Эн ончыч умылен налаш кӱлеш: Макар мо лийын?» — шоналтыш Григорий Петрович, пасу гычын вигак Микипыр Яшай дек кайыш. Яшай мӧҥгыштыжӧ уке ыле: тудым Чужган Элександр, Макарын изаже, Чачим кычалаш налын каен. Чачин аваже, шортын-шортын, Григорий Петровичлан ойлыш:
—	Ала-кӧн тынар шӱмжӧ шелын, Чачим йӱкшыктарен колтен?
—	Макаржат толын ыле мо? — йодо Григорий Петрович.
—	Макарже толын кертын огыл, вуйжо сусырген, манеш. Ой, юмо! Чачиэм тыгае лиеш манын, кӧ шонен!..
«Макар колен огыл!» Тиде мутым колмекыже, Григорий Петровичын чонжылан лу-уш чучо. «Эн шучкыжо уке! Молыжым, йӧсӧ гынат, иктаж-семын сеҥена», — шоналтен, Григорий Петрович Яшайын суртшо гыч лектын кайыш. Школыш миен пурымыж годым латик шагатым перыш. Григорий Петрович, йӱк-йӱаным ыштыде, омсам» почын пурыш, тугак шыман малыме пӧлемыш ончале: Чачин ӱпшӧ кӱпчык мучко шаланен кия, сынже олма гай чеверын коеш. Григорий Петрович шиждегече кок гана ончык тошкале, койка воктелан шогале. «Эх, могай мотор улат, а кузе тыйым илыш вашлиеш!» — шоналтыш. Тиде жапыште Чачи шинчажым почо, Григорий Петровичлан шыр-р воштылале. Но тунамак вуйжым леведыш дене петырен возо: Григорий Петровичын шеҥгелныже Чачи вес еҥым ужын. Тудо еҥын шинчаже Чачим шӱтен йӱшашла онча. Григорий Петрович савырнен ончале: пӧлем омсаште Тамара шога.
—	Тыге, Григорий Петрович... Тый, значит, тыгай улат улмаш. Мый тидым шинчен омыл. Тыйын чыла йӧратымашет ондалымаш улмаш, — Тамара каяш савырныш. Григорий Петрович Тамарам вес пӧлемеш авырыш:
—	Тамара, колышт!
—	Ит ойло! Ом колышт! Мый шке шинчамлан утларак ӱшанем... Ох, могай подлец улат!
—	Тамара!.. Колышт... Тудо — ойган еҥ...
—	Садлан тудо, тыйым ончен, воштыл кия, ужат? Кузе тый тудым ойгыш пуртенат?.. Эх, подлец, подлец!.. Мый тыланет лийын князь Махтиаровым монденам, а тый ала-могай лавра марий ӱдырым вакшышышкет пуртен пыштенат!
Тамара, вуйжым кучен, лектын куржо...
Григорий Петрович омса янакеш эҥертыш. Мо тиде тыгай? Омо але чынак?
Вес пӧлем гыч Чачи куржын лекте. Кидшыге-йолжыге чытыра:
—	Григорий Петрович, тудо мыйым кучыкта!
Григорий Петровичат уло капшыге чытырналте, Чачим ончале, саҥгажым кучен, изишак шогыш, вара мане:
—	Ит лӱд!
КОКЫМШО КНИГА
ИКЫМШЕ ЙЫЖЫҤ
1
Григорий Петровичлан Чачи ыш ӱшане. Лӱдшаш уке гын, Григорий Петрович шкеже молан тыге йӧслана, сынжат каен чыла?.. Чачи шорташ тӱҥале. Вет тудо еҥым пуштын. Еҥ пуштмо — вуй кайшаш паша. Еҥ пуштмылан Сибирьыш, каторгыш колтат. Чачи але пеш самырык гынат, тидым раш шинча. «Ынде илыш кече пытыш, — шона Чачи. — Мом ышташ? Каньысыр гыч кузе утлаш?»
Чачин шинчавӱдшӧ Григорий Петровичын шӱмышкыжак йогыш. Григорий Петрович, уло вийжым поген, шкенжым кидышкыже нале, Чачилан шыман гына пелештыш:
—	Ит лӱд, Чачи, Макар колен огыл. Тидым аватлан Чужган Элександр шкак ойлен. Тудо тендан дек тыйым кычал толын. Тыйын малымет шеҥгеч мый тендан деке миен тольым...
Тыгай мутым колмекше, ик минутлак Чачин чонжылан руден колтымыла чучо. Макар колен огыл гын, молыжо тунарак шучко огыл. Ик минут чоло жапыште Чачин вуйыштыжо тӱрлӧ шонымаш ала-мыняр гана, ала-мыняр тӱрлын пӧрдын савырныш: «Макар колен огыл... Макар тӧрлана. Тӧрланымекше, тудо адак Чачи деке толеш, адак Чачим Макарлан пуэн колтат... Уке, уке! Макар дек уэш каймеш, лучо колаш». Чачин чонжо утларак веле шолаш тӱҥале...
—	Григорий Петрович, мый, колем гынат, Макар дек тегак ом кай!
—	Ит ойгыро, Чачи. Мыйын шонымаште, тыланет Макар деке каяш ок тӱкнӧ. Конешне, Макарже тыйым мӧҥгӧ пӧртылташ шона, шке эрыкше лиеш гын, толын наҥгаяш тӧча ыле, но тыйын ойлымет гыч пале: Чужган кува тыйым мӧҥгеш намияш ок кӧнӧ. Нунын шотышто, тый Макарын ешыжым пеш чот койдаренат... Тидын нерген шонымашым ме кызытеш кудалтена: ачат савырнен толмек гына раш лиеш. Рушла тыге ойлат: эр — кас деч йӧнанрак...
—	Ачийже кушко каен?
—	Мый тыланет шым каласе, ужат... Ачат Чужган Элександр дене пырля тыйым кычалаш каен...
—	Авийже мом ойла?
—	Ават шке семынже ойгыра: ала-кӧ тыйым Макар деч йӱкшыктарен колтен, манеш. Ну, тидын нерген сита, вет тыят, мыят таче кочкын огынал, а кече ятыр лийын, кечывал деч вара кок шагатат шуын... Чайым шолтена, муным пеле кӱыктена.
—	Чай шолташ вӱдетше уло? Кушто ведрат?
—	Вӱдым мый шке пуртем. Кызытеш тыйым иктат ынже уж...
Чай йӱмӧ годым Григорий Петрович Чачилан шке илышыжым ойлен... Тиде кечылаште Григорий Петрович тунар йӧсым чытен, тудын тунар чонжо йӱлен, а чон почын ойлаш воктенже ик еҥат уке улмаш, сандене Чачилан шке ойгыжым ойлыде нигузеат чытен огыл. Чачи — ялысе, тунемдыме самырык ӱдыр гынат, Григорий Петровичын ойгыжым ыҥыла: вет тудат кугу ойгыш пернен. Ойган кок самырык шке ойгыштым ваш-ваш ойлыде кузе чытат?.. Григорий Петровичын южо ой савыртышыжым Чачи раш ок ыҥыле гынат, ик мутшат ӱлкӧ ынже воч манын колыштеш. Григорий Петрович книгам лаштыклымыла ойлен кая. Тудо «книган» кажне лаштыкше Чачин кумылжым Григорий Петрович дек чакрак да чакрак шупшеш. Григорий Петровичын ойлен чарнымыжлан Чачи шке ойгыжым мондыш, Григорий Петровичым туге чаманыш, тыгай чаманымаш умбакыже пеш ныжылге шижмашыш савырнен кертеш...
Григорий Петрович ден Чачин кочкын-йӱын теммышт годым пырдыжыште кечыше шагат ныл гана перыш...
—	Ындыже омо пызыра. Мый изиш каналташ возам. Иктаж кок шагат гыч кычкыре. Тувешке, уна, тиде сӱретан книгам монь ончен юватыл, — Григорий Петрович Чачилан кугу коман книгам конден пуыш, шкеже малыме пӧлемышкыже кайыш, койкышкыжо возо. Григорий Петрович кодшо йӱдымат йӧршеш мален огыл, тулеч ончычат сайын малымыже лийын огыл, сандене тӱсшат каен, туйо еҥла веле коеш...
Григорий Петровичын малаш вочмекыже, Чачи ӱстембачын погыш, ате-шӧрым мушкедыш, пӧртым ӱштӧ, вара сӱретан книгам ончаш шинче. Тудо книгаште ала-могай сӱретат уло. Чачилан утларакше тӱрлӧ янлык ден кайык сӱрет келшышт: чылт илыше гай койыт, сӱретленат моштыман вет!.. Возымыжат пеш сай дыр? Лудынжо Чачи ок мошто... Чачи книгам петырыш да окна воктек миен шинче. Окна гыч уржа пасу коеш. Уржа шуын... Уржа пасу тӱкалге теҥызла лӱҥгалтеш. Тудо теҥыз покшелне теве тыште, теве тушто касалык пӱчкылт кая. Уржа лоҥгаште калык куткыла шолеш... Кызыт изиже-кугужо, пӧръеҥже-ӱдрамашыже — чылан пасушко каеныт. Тӱредше-влак кумык пӱгырнат, кок-кум гана чошт, чошт шулыт, уржа парчам, сорлашт дене эҥертен, кӱшко нӧлталыт, вара кылта пидышышкышт пыштат. Чока уржаште кок-кум гана шулат — кылта темешат, Только тугай чока уржам Чачилан утларакше тареш миймаште веле тӱредаш тӱкнен. Йорло еҥын аҥаже чока уржам ок шочыкто, йорлын аҥаштыже кандывуят ок лий, йорлын аҥаштыже урвоч веле чот кушкеш...
Кече курык йымакыла волаш тӱҥале. Уржа лоҥгасе йолгорно дене ял могырыш ӱдрамаш-влак ошкедаш тӱҥальыч. Нуно кочкаш шолташ, вольык пурташ толыт... Умаште Чачиат тыге ондак толеш ыле. «Тый самырыкрак улат, йолет писе, тек куржталыштат, мый лучо иктаж кылтам ыштем», — манеш ыле аваже... Ынде аваже кеҥеж пашам кузе ышташ тӱҥалеш гын? Тачат Япуш дене коктын тӱредаш каен гын? Тыгай туткарыш ок тӱкнӧ гын, кызыт Чачиат аҥа ӱмбалне лиеш ыле... «Эй, юмыжат-пӱршыжат, молан тыге пӱрен улыда? Ачийжат-авийжат, молан ыштен улыда?!»
Кечат аваж помышыш пурыш, кӱтӱчат шаҥгак вольыкым кондыш, тӱредше-влакат пасу гыч пӧртыльыч, а Чачи пошарен шындыме гай окна воктене шинча.
Пычкемышалте... Уремыште йӱк-йӱан пытыш, у кечылан, у пашалан вий погаш калык малаш возо. Умбалне, курык серыште, Тарас Миклай шиялтышыж дене кужу мурым шуялтыш. Тиде муро каласен моштыдымо ала-могай ойгым шӱмышкӧ йоктара. Чачин шинчаж гыч шке шотшо денак шинчавӱд чыпчаш тӱҥале...
Вес пӧлемыште Григорий Петрович кокыралтен шӱлалтыш, койкыштыжо тарваныш, адак шыпланыш. Чачи пӧрт кӧргыш ончале. Пычкемыш... Тымык... Пырдыжыште кечыше шагат гына, «тыш тол, тыш тол» манмыла шоктыктен, кужу йылмыжым кок веке лӱҥгыкта. Чачин чонжылан йӧсын, шучкын чучын колтыш. Кугу пӧртыштӧ, йӱд тымыкыште тунемдыме еҥлан ала-молан шучкын чучеш, самой тымыкшак чонышко лӱдмашым пурта: кажне лукышто, кажне шелшыште тыйым ала-мо ваҥымыла чучеш... Чачи кынел шогале. «Мом ышташ? Григорий Петрович мо шуко мала? Тул чӱкташ шырпыже кушто гын?» — Чачи кухня омсам почо. Тушто тылечат пычкемыш, тылечат шучко... Чачи мӧҥгеш чакналтыш, омсам тӱчӧ, Григорий Петровичын малыме пӧлемыш пурыш, Григорий Петровичым вачыж гыч тӱкалтыш:
—	Григорий Петрович, кынел.
—	А, мом? — Григорий Петрович помыжалте. — Молан кынелаш?
—	Григорий Петрович, мый лӱдам...
—	Мо деч лӱдат, Чачи?
Григорий Петрович кидшым шуялтыш, пычкемыште Чачин кидшым кучыш. Чачин кидше пушкыдо, изи... Григорий Петровичын могыржо мучко электричество тул каен колтыш... Григорий Петрович Чачим шкеж дек шупшыльо, уло кертмын ӧндале, тӱрвыж гыч шупшале. Чачин шинчажлан кандын-чеверын койо, чонжылан каласен моштыдымын тамлын чучо, лулегыже чумыр рончалт кайыш... Чачи ойгыжымат, ачаж ден аважымат, Чужган Макарымат, йӧратыме Сакаржымат — чыла мондыш, Григорий Петровичын шӱйжым изи кидше дене ӧндал кучыш...
2
Чужган Элександр ден Яшай Элнет воктен корнывож еда кудалышт пытарышт, кажне вашлийме еҥ деч йодыштыч, янда заводышкат пурен лектыч, Нужа суас дечат йодышт нальыч — Чачи нигуштат уке: «Ала юмыш, ала мландыш пурен каен». Яшайын ушышкыжо тӱрлӧ пура: «Ойгыж дене, лӱдмыж дене Чачи ала шкенжым иктаж-мом ыштен?..» — шона. Яшайын могыржылан йӱштын чучеш, ӱдыржым ӧкымлен марлан пуымыжлан ынде шкежат пеш ӧкына. Ойган ӱдыр тӱрлымат ыштен кертеш... Ожно Яшайлан куваваже тыгай йомакым ойлен ыле: «Аркамбалне ик колызо илен. Тудо телыже, кеҥежше Элнетыште колым кучен илен улмаш. Икана тудо, мурдам шындылын коштшыжла, вараш кодын. Йӱд ятыр лийын. Кеҥежым йӱдшат кужу огыл. Йырваш пеш тымык. Тулым олтыдеак, марий ик ломбо тӱҥеш малаш возын. Тудо нералтен колтен ала шуктен, ала уке — сӱанмарий лӱшкымӧ шокташ тӱҥалеш. Изиш лиеш — Элнет курык гыч пеш тале сӱан вола... Квитка кӧргыштӧ пеш йытыра ӱдыр шинча. Сӱанмарий пеш чот мура, марий мурыжымат мурен мошта...
Сӱанмарий Элнет кӱвареш ала-молан шогалеш. Ӱдыр квитка гыч вола, сӱанмарий мурымым сеҥен, муралтен колта:
Мардеж-южшо пуалеш, 
Пушеҥге лышташым тарвата,
Элнет вӱдшӧ йогалеш,
Лыкын-лукын йогалеш.
Лукшо еда — ош пеледыш,
Пелед шуде лывыжген.
Мыйын изи ӱмыремже
Илен шуде кӱрылтеш...
Ӱдыр тыге муралта да вигак Элнетышке тӧршта. Умбалне чодра оролын агытанже пелйӱдлан муралтен колта, Сӱанмарий тунамак йомеш...»
Куваваже Яшайлан тыге ешарен ойлен: «Ожно ик Шайра марий ӱдырым ӧкымешак Элнет вес вел Тумертӱрыш марлан пуэн. Ӱдыржӧ сӱан орваш Элнетыш шумеш шинчын миен да вара вигак Элнет агурыш тӧрштен. Тудо ӱдыр вӱдыштӧ илыше вӱдӱдыр лийын, манеш, кажне ийын, шке сӱан кечынже, йӱдым вӱд гыч лектын, ты мурым мура, манеш...»
«Чачиэмат туге ок лий гын, йӧра», — шона Яшай.
Чужган Элександр ден Яшай кас велеш иже Лопнурыш миен шуыч. Капкам почын, кудвечыш пурышт веле — Чужган кува ала-кушеч лектын шуо, Яшайым шудалаш тӱҥале:
—	Чара коля-влак! Чара коля-влак!.. Тегыт шӱргӧ, тегыт шӱргӧ! Мо намысет дене мемнан деке толын пуренат?! Ӱдыретын мыскылен кодымыжо ок сите, адак тыйже толын шогалынат-ыс! Кай, кай тышеч: тӱсетым ончалмем ок шу!.. Ойлаш огыл, ӱдыретым пеш мотор туныктен колтенат: марийжым шӱкал шуэн, сусыртен коден, таҥже дек куржын! Ой, юмо, юмо, тыгай яжарым ӱмырыштемат колын омыл...
—	Тулаче, тый ончыч колышт, вара вурсет гынат лиеш. Мый ӱдырем айда-лийже коштыктен омыл, мыйын ӱдырем туге ок кошт — мый весе деч лӱдынам: ала шкенжым иктажым ыштен, шонем.
—	Пытыже, пытыже! — чаргыжеш Чужган кува. — Тыйын ӱдыретым юмо тӱкен, мланде налже!
Тыгай мутым колмекше, Яшай, моло годым ӱҥышӧ гынат, тиде ганалан ыш чыте, пеш чот когаргыш, шижде кычкырал колтыш:
—	Мыйын ӱдырем мый дечем нигунамат шылын коштын огыл! Мый тудым суртем гыч, еҥ шот денак орваш шынден, эргычлан пуэн колтышым. Мыйын нимогай титакемат уке. Тендан деч шешкыда шылын куржын гын, те шке титакан улыда!
—	Шешкына?!. Тыйын ӱдырет мемнан шешке огыл. Конден пуртышт, да тунамак чонешем ыш пиж. Тудым мый нигунамат суртышкем конден ом пурто!
—	Тугеже, мо пого-пургыжо уло, мӧҥгеш пуэн колтыза. Мыланем шке ӱдырем уто огыл.
Але марте Чужган кугыза, ватыжын ияланымыжым колыштын, шып гына шогыш, Яшайын пытартыш мутшым колын, коклаш пурыш:
—	Мый тыланет нимогай погымат мӧҥгеш ом пу. Мый але тыйын ӱмбачет кычалаш тӱҥалам: ӱдыретын шарга-варгаже мемнан роскот ыштымым сулен ок керт.
Тиде мутшо Яшайым утларак сырыктыш:
—	Ӱдыремжым куш чыкен улыда? Мыланем ӱдырем пуыза!
Чужган кува адакат чотрак чаргыжаш тӱҥале:
—	Тыйын ӱдырет гай яжарже тӱняште уке! Тугай намысдыме яжарым кычал коштмаш уке! Ӱдыретым, айда, шкак кычал!.. Элнет вес вел калык гыч порыжо иктат уке!
Умбакыже Яшай ыш колышт, кидшым лупшалын, Чужган сурт гыч лектын кайыш, изи йолгорно дене Кудашнурышко — Левентей кугыза дек ошкыльо...
---
Тыгай паша лиймылан Левентей кугыза ден куваже пеш чот ӧрыныт.
—	Кузе тыге лийын каен, Чачи пеш ушан икшыве ыль-ыс? — манеш Левентей кугыза.
—	Лияш шукышто огыл, — ойгыра Левентей кува. — Уна Сакарнат мо лийын каен... Эй, юмо, юмо, могай туткарлан тудо ваш миен...
«Сакарым стражник-влак кучен каеныт» манмым колмекше, Левентей кугыза первыйже тыге шонен: «Сакар Элнет воктен пӱчым лӱен да, стрелок-влак кученыт... Ну, Сакар чытамсыр еҥ, стрелок деч лӱдын куржын огыл». Вара увер вес семын шоктыш, Левентей кугызат чотрак колянаш тӱҥале... Ынде Яшай раш умылтарыш. Левентей кугыза Яшай дене пырля эрак Аркамбаке земский начальник дек каяш ойым ыштышт, куважлан ош тувыр-йолашым ямдылаш шӱдыш...
Эрлашыжым эрдене, тӱл кояш тӱҥалме годымак, Яшай ден Левентей кугыза, пече гоч вончен, Элнет корныш лектын, чодрашке пурен кайышт. Аркамбаке калыкын, пасушко лектын, тӱредаш тӱҥалмыж деч ончычак миен шуыч. Пӧртыш пурымышт годым Яшай вате тӱредаш каяш сорлам пӱтырен шога ыле. Левентей кугыза ден Яшайын коктын толын пурымыштым ужын, Яшай вате кидшыге, йолжыге чытыраш тӱҥале...
—	Чачи толын огыл? — йодо Яшай.
—	Те ыжда му мо? — Яшай ватын йӱкшӧ пыкше шоктыш.
Яшай, нимом пелештыде, олымбаке волен шинче. Яшай ватын кидше гыч сорла камвозо, кӱвареш пернен, чылдыр-чолдыр муралтыш. Япуш ачажым ончале, аважым ончале, шыпак миен, кӱвар ӱмбач сорлам поген нале, омсадӱр олымбак намиен пыштыш. Левентей кугыза нимоланат ӧрын: ни лектын каяш, ни шинчаш... Изиш тыге шып шогымеке, Левентей кугыза пелештыш:
—	Мый земский начальник дек миен толам.
Яшай ден ватыже нимомат ышт пелеште. Левентей кугызан, лектын каяш тарванен, омса кылым кучымыж годым Япуш каласыш:
—	Земский начальник ӱдыржӧ дене коктын Озаҥышке кудальыч. Выльып кугыза пар имне дене наҥгайыш...
Левентей кугыза, вуйжым сакен, омсадӱр олымбалан шинче. Пӧртыштӧ кум кугу еҥ ден ик икшыве нимом пелештыде шинчат. Кажныжын вуйыштыжо шке семынже шонымаш пӧрдеш.
«Могай пиалдыме мый шочынам, — шона Левентей кугыза, — шке шочшем-влак изинекак колен пытышт... Сакарым эргылыкеш пурташ шонышым, тудымат стражник-влак эпере кучен каеныт...»
«Кӧлан Чачиэм осалым ыштен? Молан тудым тыге пужгален колтеныт?» — шона Яшай вате.
«Мый шкак титакан улам, — шона Яшай, — поянлан куанен, ӱдырем Чужган Макарлан пуаш тӧчышым...»
«Ачай ден авай ала-молан туге акайым виеш марлан пуэн колтышт? Ынде шкак ойгырат. Акайже ынде ала-кушко йомын...»
Яшай кынел шогале, йӱкын пелештыш:
—	Тыге шинчен ок йӧрӧ, становой дек каен, явитлаш возеш. Тушто мемнан ӱдырна верч коляныше уке. «Таҥже дек куржын» манын веле мыскылат...
Омса почылто, пӧртышкӧ Чачи пурен шогале. Чыланат, шинчаштлан ӱшаныде, Чачим ончат. Колышо, ылыжын, шӱгар гыч мӧҥгеш толеш гын, Яшай ден ватыже тыге огыт ӧр ыле дыр, кузе Чачи толын пурымылан ӧрыныт. Япуш гына шуко ӧрын ыш шого, тӧршталтен, куржын миен, вигак акажын шӱйышкыжӧ кержалте:
—	Акай, акай! Кушеч толынат?
Яшай ватат чытен ыш керт — ӱдыржым миен ӧндале:
—	Ӱдырем, ӱдырем! Мо лийынат?
Чачи ачажым онча. Ачаже могай уверым конден гын? Ынде тудо мом каласа гын? Тудо Чачим умыла гын, уке гын?..
—	Ачай, мыйым тышак кеч пушт, мый Чужган Макар дек тегак ом кай!
Умбакыже Яшаят чытен ыш керт, ӱдыржым ончен, шортын колтыш, шинчавӱдшым ӱштын каласыш:
—	Ит ойгыро, ӱдырем. Юмо тыйым осал деч утарен. Мый тыйым тудо суртышко нигунамат ом колто. Чужган кува айдеме огыл улмаш.
Ӱдыржӧ ден ватыжлан Яшай Чужган кува нерген чыла ойлыш.
—	Чужган кува деч осалже кум волостьыштат уке, — ешарыш Левентей кугыза. — Ну, тый, ӱдырем, осал кид гыч утлышыч, ынде Сакарым кузе утараш гын?
«Сакар» манме мутым колмекше, Чачин шӱргыжлан шокшын чучо... Чачи, нимом пелештыде, тӱгӧ лектын кайыш...
3
Эрдене Григорий Петрович мокмыран еҥ гай помыжалте. Эртыше йӱдым лийше — омо ужмыла веле чучеш. Кернакак тиде лийын мо? Кернакак лийын, очыни: воктенже, ласкан шӱлен, Чачи мален кия. Чачин шӱргыжӧ адакат чотрак чевергымыла веле коеш. Шинчапунжо кужу, саҥгаже алебастр гай ошо. Кузе тыгай ӱдыр марий ешеш шочын моштен? Чачим ончен, Григорий Петровичын чонжо утларак йӱлаш тӱҥале: «Эх, мыят! Кузе шкемым кучен шым керт?! Ындыже, конешне, венчаялташ кӱлеш», — шона Григорий Петрович.
Григорий Петрович изиш тыге шонен кийыш да, Чачим тӱкыде, шыман гына кынеле, пӧрт мучко, йол йӱкым шоктыктыде, кок могырыш кошташ тӱҥале. Григорий Петровичын шонымашыже Тамара дек савырныш, чонжылан туге йӧсын чучо, пуйто Григорий Петровичын шӱмжым ала-кӧ азыр дене ишен кучен... Тамара пеш чот мыскылен кайыш, Григорий Петрович тидым нигунамат ок мондо!.. Тамара деч савырнен, Григорий Петровичын шонымашыже земский начальник дек миен перныш. Земский начальник нерген Григорий Петрович кунар шона, тунар ӧреш: кузе, мо шот дене тудын деке але марте коштын? Вет ончылгочак палаш кӱлеш ыле: тошто помещик ден шемер марий эрге йыгыре ошкыл огыт керт. Вет Аркамбал марий-влак Григорий Петровичлан ончылгочак ойленыт ыле:
—	Айдемылык верже уке, калыкым пырчат ок чамане...
1906 ийыште шошым лийше пашам Аркамбал велне кызытат огыт мондо.
1905 ийыште Элнет велне уржа-кинде пеш томам шочын. Уло шочшыжат шемуржан лийын. Шемуржа тыге лиеш: уржа шырка колтымо годым пеледыш лодакыш сумкан поҥгын — Claviceps purpurea манмын спорыжо верештеш. Пырче кушмо семын тиде поҥгат кушкеш, уржа пырчым йӧршеш леведеш. Уржа пырче, черланен, шемемын, тага тӱкӧ гай лийын, кадырген, кугемын кушкеш. Сай ий годым шемуржа тӱшка шурно коклаште икте веле лиеш. Тыгай годым марий-влак тыге ойлат:
—	Тений кинде лектышан лиеш, ава уржа коеда, — маныт.
1905 ийыште уржа вуйышто шемуржа пелыже утла лийын. Тыгай уржам йоҥыштет гын, ложаш аяран лиеш. Тыгай аяран ложаш дене киндым пыштен кочкат гын, чыла йыжыҥ тӱҥеш. Утларакше шокшо кинде чот тӱҥда.
Шерьял марий-влак шыже ден телым икияш дене монь юватыл иленыт. 1906 ий шошымлан кочкашышт шемуржан киндышт веле кодын. Сандене тӱҥмаш чот шарлен. Шужен, тӱҥын орланыше шемер марий-влак, кинде магазин омсам пудыртен, земский начальник шӱдыдеак, запас уржам пайленыт. Нуно земский начальник деч ик гана веле огыл йодыныт, но земский начальник Шерьял марий-влаклан киндым пуаш шӱден огыл. Шке эрык дене кинде пайлымым земский начальник бунтлан шотлен, таратыше-влакым кучен налаш Шерьялыш волостной старшинам колтен. Старшина, кеч-кузе толашыш гынат, таратышым ыш му. Кӧм муат? Таратышыже кӧ? Таратышыже — шужымаш! Но земский начальникын тидым ыҥылымыже ок шу...
Калык пудранен. Калыкын шужен але тӱҥын колымыжо ок шу...
—	Иктымат огына пу! Кинде запас улмо ӱмбач шужен колаш ок лий! — кычкырале Каври. Тудо шукерте огыл Балтик флот гыч мӧҥгыжӧ пӧртылын. Туге гынат, Каврим йырваш палат. Печников Гаврилым Аркамбал становой пристават пеш сай пала. Становой пристав дене Каври тыге палыме лийын: Каври кок пашалан пеш мастар — тудо салтаклан каймыж деч ончычак коҥга опташ тунемын, салтакеш чотрак мастаремын толын. Адакше Каври кӱслелан пеш мастар. Кодшо телым Каври коҥга ачалаш Панкрат Иваныч дек миен. Коҥгам сай ачалымыжлан Панкрат Иваныч «на водку» пуэн. Каври аракам подылын да логаржым веле таратен. Коҥгам оптен налме оксажым йӱаш чаманен. Окса йодаш становой пристав деке каен. Так каяш оҥай огыл. Каври кӱслежым налын. Становой дек пурен да шыман йодын:
—	Разрешите сыграть вам Несколько вещей на гуслях...
Становой пристав Каврим мугы-ыль ончалын да каласен:
—	Иди, ты пьян...
Каври тупынь савырна да, Марсельезым шоктен, лектын кая. Мӱндыркак каен ок шу — почешыже стражник-влак куржын мият, Каврим кучен, йӱштӧ пӧртыш петырен шындат. Каври тушто эр марте кылмен кия. Эрдене Каврим становой пристав шкеж дек ӱжыкта, вурсаш тӱҥалеш:
—	Ты что это выдумал, мерзавец! Я тебя в Архангельскую губернию сошлю!
—	Вот вам спасибо скажу, — манеш Каври. — Я бы сам поехал, да вот денег не имею. А тут бесплатно повезут.
Тиде мутлан становой нимом пелешташат ок му, уло кертмыжым кычкырал колта:
—	Убирайся к черту! Если еще раз в чем-либо замечу, то берегись!
Тылеч вара Каврин чапше адакат чот шарлыш. Кызытат Шерьял марий-влак тудын ойжо дене келшышт, чыланат кычкыраш тӱҥальыч:
—	Огына пу! Шужен колаш огеш лий!
Тиде жапыште оҥгыр йӱк шокташ тӱҥале.
—	Ида лӱд, ик еҥла шогыза! — туныкта Каври. Земский начальник ден становой пристав тройка дене улыт, урядник ден стражник-влак яраимньын кудал толын шогальыч. Марий-влак упшыштым нальыч. Земский начальник ден становой пристав тарантас гыч волышт, урядник ден стражник-влак калыкым авырен шогальыч. Земский начальник, воштылалын, калыкым ончале да пелештыш:
—	Ну, я думаю, мне-то вы скажете, кто зачинщик? Калык шып шога.
—	Какие же вы упрямые! — шыдешкыш Зверев. Ала-кузе тудын шинчашыже Метри кугызан чал пондашыже перныш. Зверев Метри кугыза век савырныш. — Ну, если молодые — упрямые, то ты, старик, скажи. Мы ведь с тобой старики, и нам грешно скрывать супротивников государя.
—	Мый мо... мый, барин, ничево... не... можым... Вот тебе Семон калякает. Он тебе... знакомый, — Метри кугыза кидше дене Вайди Семоным ончыктыш.
Вайди Семоным земский начальник пеш пала. Вайди Семон — пеш тале сонарзе. Мераҥ кыша рончаш, рывыж капкан шындаш, пире вынем кӱнчаш, маска вынем муаш Семон деч мастарым шагал муаш лиеш. Садлан тудым земский начальник йӧрата, чодрашке пычал дене кая гын, пеленже эре Семоным наҥгая. Семонат Матвей Николаевичым пагала. Чодраште Матвей Николаевич начальник огыл, баринат огыл, а Семон гаяк пычалзе: воштылеш, мутлана, мыскарам ышта, Семон дене пырля чайым йӱэш, фляжкыже гыч Семонлан аракажымат подылта, «котлетымат» пукша. Икманаш, путырак сай айдеме.
Семон ден баринын келшымыштым Шерьял марий-влак шинчат, садлан Семон ӱмбак ӱшанен ончат.
—	Семон, тый чыла раш ойло, — манеш Метри кугыза, чал пондашыжым куптыргышо тупан кидше дене ниялта. — Ме оккӱлым монь огыл але шалитлен монь тыге ыштен огынал. Тый шкат шинчет — ӱмаште кинде кузе шочын. Улыжат могай лийын.
—	Шинчем веле мо, шкемынат ачам тӱҥын колыш.
—	Мыйын вате алят парняжым виктарен огеш керт, — ик марий пелештыш.
—	Ойло, Семон, чыла раш ойло: шужен колаш огеш лий, ман, — марий-влак Семоным ончыко шӱкен луктыч.
Земский начальникын ончыкыжо лектын шогалмекше, Семон трукышто нимомат пелешташ шотым ыш му. Матвей Николаевичше Семоным шӱтышашла онча.
Калык Семоным ончыко шӱкен луктын шогалтымым Зверев шке семынже ыҥылыш:
—	Значит, ты, Семен Фадеич, зачинщик? Вот не ожидал. От кого же это ты научился такому скверному делу?
—	Я... барин... мы... зачинщик у нас нету... Сам, барин, знаш... Клеп кончал... кочкат нельча...
Семон шеҥгекыже ончале. Калык, ӧрын, шып шога. Каври гына вуйым кӱшкӧ нӧлтен шога. Каврин шинчаже Семонлан каласыш: ит лӱд!
Каврин тулла йӱлышӧ шинчажым Семон веле огыл, земский начальникат ужо.
—	А вот этот у вас кто такой? — йодо земский начальник.
—	Уволенный в запас, матрос Балтийского флота Гаврил Печников! — Каври шке рашкемышын каласыш.
Становой пристав земский начальниклан ала-мом шынак каласыш.
—	Значит, ты здесь учишь народ бунтовать? — кычкырал колтыш Зверев.
—	Никак нет, не я! — рашкалтыш адак Каври. — Это голод учит.
—	Господин пристав, заберите этого матроса!
—	Урядник, взять! — кычкырале становой пристав. Урядник ден стражник-влак шашкыштым луктыч.
—	Барин... барин, не он зашинчик, — Семон кычкыра. — Наше клеп нет... умираем... наш отец кончал, тӱҥын... корчился... Гаврил зашинчик нету...
—	А ты вздумал защищать его? Значит, ты с ним згодно? Господин пристав, взять и этого мерзавца! А остальных разогнать пока, а там разберемся.
Земский начальник тарантасышке кӱзен шинче. Кок стражник Семон ден Каврим Аркамбаке наҥгайышт, урядник ден моло стражникышт, погынышо марий-влакым кырен, чумен, поктен колтышт.
Тиде пашалан Шерьял марий-влакым шукыжым волостной суд судитлен, розга дене кыреныт, Семон пел ий Чарла тюрьмаште киен, Каврим курымешлан Сибирьыш колтеныт...
...Аркамбалне кок еҥ граждан брак  дене ила: иктыже — доктор, весыже — становой пристав. Доктор вате пеш чӱчкыдын Зверевмыт дек толеш, а пристав вате чумыржат ик гана веле тушко пурен, тулеч вара пураш ок тошт... Доктор дек Зверев коклан уналыкеш кая, становой дек коштмаш уке...
Становой приставым шоналтымекше, Григорий Петровичын могыржат чытырналте: эрла Григорий Петровичлан становой пуымо срок эрта. Мом ыштыман? Кузе лийман? Мо шот дене Григорий Петрович тыгай туткарыш верештын? Викшым каласаш гын, Григорий Петровичлан тышечын, шылын, кугу олашке каяш кӱлеш. Но ынде тидым ышташ ок лий. Чачим кузе кудалтен кодет?
«А мо лиеш, кудалташ да каяш, тый веле тыге ыштет мо?» — ала-могай кӱлдымаш шонымаш Григорий Петровичым алгаштара.
«Уке, тыге ышташ ок лий! Тыгеже тый вара йӧршеш намысдыме лият!» — шылтала вес тӱрлӧ шонымаш.
Григорий Петровичын кӧргыштыжӧ адак кок тӱрлӧ шонымаш кучедалаш тӱҥальыч. Григорий Петрович, вуйжым кучен, ӱстелеш эҥертен шинче. Тиде жапыште Чачи помыжалте, Григорий Петровичым кычкырале. Григорий Петрович малыме пӧлемыш пурыш. Чачи туге ӱшанен, туге ныжылгын Григорий Петровичым онча — Григорий Петрович ыш чыте, Чачим адак шупшал пытарыш... Чачи маке гай йошкаргыш...
—	Сита, Григорий Петрович, колто...
—	Чачи, ынде тый мыйын ватем улат. Мый тыйым тӱняште иктыланат ом пу! Шич, колышт. Мыланна гын тылеч молыжо нимат ок кӱл ыле, но закон почеш мыланна венчаялташ кӱлеш... Тый ынде ават деке кае. Ынде ачатат толын дыр. Изиш лиймеке, мыят мием...
Чачи каймеке, Григорий Петрович шке илышыжым тӱҥ гыч тӱҥалын, тачысе кечыш шумеш угыч терген тольо.
Арынысе кок классан школышто курсым пытарымекше, тудо Озаҥышке учительский семинарийыш тунемаш кайыш... Семинарийыш пурен кертеш манын, ачаж ден аваже ӱшанен огытыл.
—	Тушко шагал калык мия мо? Айда, ола ужмыла коштын толеш, — ойлен ачаже.
Кернак, тудо ийын семинарийыш пураш кумшӱдӧ йоча миен. Могай вер гыч, могай калык гыч уке гын? Озаҥ, Самара, Саратов, Ипон губернийла гыч, мӱндыр Сибирь гыч, Кокла Азий гыч, Кавказ гыч: руш, якут, калмык, киргиз, башкир, чуваш, удмурт, мордва, крешын — чылаже иктаж коло тӱрлӧ калык толын. Марий йочат иктаж латшымытын ыльыч. Эсогыл Уссурий кундем гыч вич корей йоча толыныт... Кумшӱдӧ йоча толмаште налашыже кумло кокытым веле нальыч. Нунын коклаште марий гыч кум йоча ыле. Экзамен лач ик арня лие. Семинарийыште туныктышо-влак тыге ыштышт: кӧ первый экзаменыште тройка деч изи отметкым налын, тудым вес экзаменыш ышт пурто, тунамак документ-влакым мӧҥгеш пуэдаш тӱҥальыч. Умбакыжат тугак... Тыге шоктын ойырымекышт, пытартыш экзаменлан нылле вич рвезе веле кодо. Нунын коклаште иктынат тройка уке, эртак 4 ден 5-ан отметкышт веле. Григорий Петрович, тунам — Когой, ик Чарла вел рвезе дене, ӱчашыме гае, экзаменым сеҥен каеныт: когыньыштынат отметкышт чылт икгай лийын. Йыгыре шинчат ыле гын, иктыже-весыжыным ончен возен, манын шонашат лиеш ыле. Только экзамен годым нуно йыгыре ик ганат шинчен огытыл. Лач пытартыш экзамен годым ик партыште шинченыт. Тунамже нунын коклаште ойыртемыш лийын... Пытартышлан, шке гыч шонен, рушла «Кузе мый Озаҥыш толынам» вуймутан сочиненийым возаш пуышт. Тиде возымылан Григорий Петровичлан 4-м шынденыт, Чарла вел рвезылан — 2-м. Тыгеракын Григорий Петрович семинарист лие...
Григорий Петрович тунемаш пурымо годым эн шем реакций саман ыле. Тунам Озаҥ семинарийыште Богданов озаланен. Воскресенский — семинарийын директоржо лӱмлан гына шоген, Богданов тудын помощникше веле улмаш гынат, чыла ой тудын деч лектын. Богданов семинарийыште йӧршеш казармысе гай режимым ышташ тӧчен...
Озаҥ семинарий пычкемыш «инородец-влакым» христос вера дене «волгалтараш» чот тыршен. Николай Иванович Ильминский, «инородец-влакым» православный вераш пуртен, рушыш савыраш шонен гынат, раш пален: шке йылмыж деч посна нимогай калыкымат нимоланат туныкташ ок лий Садлан тудо, тӱрлӧ йылман калык икшывым поген, школышто христос верам шке йылмышт дене туныктен кертышт манын, учитель-влакым ямдылаш тыршен, тӱрлӧ йылман калык икшыве-влакым шке йылмышкышт тӱрлӧ «святойын» илышыж нерген возымо книга-влакым кусараш туныктен... Тиде семинарийыште тунемше-влак ик вечын христос вера дене вуйыштым аҥыртарен улыт гын, вес вечын пайдам налыныт: эн ончычак шке йылмышт дене возаш, кутыраш тунемыныт. Сандене 1905 ий деч вара ик изи жаплан чуваш, марий, удмурт, мордва йылме дене календарь-влак лектын шогышт. Первый марла календарь 1907 ийыште лекте. Тиде календарьым тошто рушла календарь дене таҥастарет гын, календарьланат от шотло ыле. Кернак, тушто православный пайрем-влак ончыкталтыныт, кугыжан тукым еҥ-влакын шочмышт нергенат возалтын, комыштыжо кугыжан сӱретат уло... Кугыжан сӱрет манмаште, тушто ик оҥай лийын. Календарь комлан печатлыме кагазше вичкыжрак да пушкыдырак улмаш. Комын кокымшо велешыже кече лекме ден кече шичме, адак кечын кужытшо нерген печатлалтын. Тудым печатлыме годым тылзе ден тылзе ойырымо линий-влак ала-кузе кӱжгӱнрак печатлалтыныт да вес могырыш витеныт. Сандене первый велыште улшо кугыжан сӱрет решётка коклаш пуртен шындымыла койын. Цензор тидым ала-кузе тогдаен огыл... Вес шотышто гын, тиде календарьым пеш чот ончен. Мутлан, тиде календарьыште тӱрлӧ революционер-влак нерген возымаште тыгай фраза ыле: «Революционер-влак осал начальникым пуштедат». Цензор «осал» мутым ӱштылын... 1907 ийыште лекше марла календарьыште шуко страницыже шем тушь дене йыгыме улыт. Тудым чыла цензор амыртыктен. Тиде шемемдыме страницыште революций паша нерген возымо улмаш... 1908, 1909, 1910 ийлаште лекше календарьлаште марла почеламут, марий муро, йомак-влак печатлалтыныт... 1911 ийлан марла календарьым учебный округ пеленсе кусарыше комиссий лукто. Тиде календарьыште шыташ тӧчышӧ марий поэт-влаклан вер ыш лий — тушто тӱрлӧ монастырь нерген монь веле печатлалтын ыле...
Тиде жапыште семинарийыште «инородец-влакым» чот шыгыремдаш тӱҥальыч. Ильминский деч вара директорлан шогалше Бобровников, туддеч вара шогалше Воскресенският ондакракше Ильминский койышымак кояш тӧченыт. Вараракше, шем реакций тӱҥалмек, Воскресенский Богданов ой почеш ышташ тӱҥалын...
Богданов семинарист-влакым кеч-кузе шыгыремден гынат, нуным пӱгыртен кертын огыл, утларак веле шыдым луктын. Вара Богданов семинарист-влак деч шке лӱдаш тӱҥалын, кастене семинарийыш коштмым чарнен. Богдановын пашаже семинарист-влакым тунарыш шуктен, эсогыл 1909 ийын 29 сентябрьыште семинарийыште пудранчык лийын каен. Кас кочкыш деч вара семинарист-влак, Марсельезым мурен, «Долой Богданова!» манын кычкырен, столовый гыч классыш погынен кӱзеныт, вара уборныйышто коҥгам пудыртен, кермычым налын, кудвечышке лектыныт да преподаватель-влак илыме корпус окнам пудыртылаш тӱҥалыныт. Тиде паша Богдановлан полицийым кондаш йӧным пуэн. Полиций обыскым ыштен, тӱрлӧ революционный брошюра ден книгам чылаже кандашлу чоло — муын. Шым ученикым полиций арестоватлен наҥгаен, кумло чоло семинаристым начальство «пире билет» дене семинарий гыч луктын колтен. Кодшыж деч, икте кодде, подпискым налыныт: семинарийысе порядкым пудырташ она тӱҥал, начальство мутым колыштына манын, кажне семинарист кидым пыштен. Тунам Григорий Петровичат семинариеш кӱч мучашеш кодмыла веле кодо... Тылеч вара Богдановым Симбирь губернийыш калык школ директорлан назначаен колтышт. Теве тыгай жапыште Григорий Петрович семинарийым тунем пытарен лекте. Тулеч вара кок ий учительлан шоген. Ынде адак Григорий Петрович туткарыш пернен... Ну, мо лиеш — лиеш: кийше кӱ шинчырга, коштшо кӱ ягылга! Григорий Петрович картузшым упшале, школым тӱкылыш, шоҥго поп деке ошкыльо...
---
Шоҥго поп сайын колышто, мужыраҥаш шонымыжлан Григорий Петровичым моктыш, но пытартышлан тыге каласыш:
—	Микипыр Яшай мыйын приходышто огыл. Аркамбал мемнан пайлыме: пелыже — мыйын, пелыже — Сидыр ачан... Тыланет Сидыр ача дене мутланашет кӱлеш.
Григорий Петрович шоҥго поп дене ӱчашаш ыш тӱҥал, тауштен, Сидыр поп дек лектын кайыш.
Сидыр попат Григорий Петровичым пеш сайын колышто, кажне мут савыртышлан «тыге-э» манын, вуйжым лӱҥгыктыш, но чыла келшен шуымыла коймо годым Григорий Петровичым йӧршеш ӧрыктарыш:
—	Мый тудлан метрик гыч посна серышым пуэнам, а кокымшо гана тегак пуэн ом керт. Тудым венчаенат ом керт, тудо тушто венчаялтын.
—	Уке, бачышка, венчаялтын огыл.
—	Мый нимомат ом шинче... Мый тудлан марлан каймыж годым тусо приход бачышкалан намиен пуаш метрик гыч посна серышым пуэнам... Тусо бачышка деч «венчаен омыл» манме кагаз лиеш гын, конешне, вес паша...
—	Тудо кагазым кондем, бачышка!
—	Тудо ок сите. Мыйын пуымо посна серышымат мӧҥгеш кондаш кӱлеш.
—	Тидат лиеш, бачышка!
Григорий Петрович, поплан тауштен, лектын куржо...
4
Григорий Петровичын Яшай кудвечыш миен пурымыж годым Чачи пӧртончылно Япуш дене мутланен шога ыле...
—	Ну, Чачи, мый Морко велыш миен толам! — Григорий Петрович кычкырале. Чачи Григорий Петровичым ӧрынрак ончале.
—	Арын поп деч, тый тушак венчаялтын отыл манын, кагазым налын толам. Сидыр поп пуымо кагазет кушто?
—	Могай кагаз?
—	Вет марлан каймет годым тыланет Сидыр поп метрик гыч посна серышым пуэн.
—	Могай серышым?
—	Ну, кузе манаш?.. Ну, марий-влак тудым «письма» маныт.
—	Письма?! Тудо, — Чачи аптраныш, — шондыкеш кодын.
—	Могай шондыкеш?
—	Ну, тушакын... вургем шондыкеш.
Григорий Петрович вуйжым сакыш. Чужган клатеш кодшо шондык гыч метрик кагазым налаш куштылго огыл. Кеч-кузе гынат, вашке налаш ок лий...
Япуш акаж ден Григорий Петровичым ӧрын онча: «Нунын коклаште могай тыгай келшымаш уло? Чачи акай кызыт гына чодра гыч толын...» Япуш тыге шона: «Чачи акаже Чужган Макар деч ойырлен куржын да але марте чодраште шылын коштын».
Чачи, аптранен, Григорий Петровичым онча. Григорий Петрович кудвечыш толын лурымыж годым пеш веселан койо, а кызыт кенета шӱлыкаҥе.
Григорий Петрович тидым шижме гай вуйжым рӱзалтыш, Чачим кид гыч кучыш, уло кумылын каласыш:
—	Ну, мо?!. Граждан брак дене илена!
«Граждан брак» манме мутым Чачи ыш умыло гынат, Григорий Петровичын шинча чолгыжмыжо тудым куандарыш.
Григорий Петрович шканже каласыш: «Пӱтынь тӱня ваштарешем лийже — шонымем ыштыде ом код!» Чачим кид гыч вӱден, пӧртыш пуртыш.
Япуш адакат чот ӧрӧ, кудышко аваж дек куржын колтыш. Аваже тушто кочкаш шолта.
—	Авай, мемнан дек Григорий Петрович толын, Чачим кид гыч кучен, пӧртыш шупшын пуртыш.
—	Мо томаша?! — ӧрӧ Яшай вате. — Мо тиде учитель... Чачим ойырлен толмыжлан вурсаш толын мо?
Яшай вате изиш шонен шинчыш да тарваныш:
—	Япуш, тый подым ороло, мый пӧртыш миен толам. Овараш тӱҥалеш гын, тиде марла совла дене пудрате.
Яшай вате кудо гыч лектын кайыш. Япушынат кудышто шинчымыже ок шу. Пӧртыштӧ Григорий Петрович пеш интересан ойым ойлаш тӱҥалеш дыр. Япуш тыгак шоналтыш: «Интересан!» Япуш тыге шонен мошта, вет тудо кодшо шошым школышто курсым пытарен. Япуш шуко интересан книжкам лудын. Книжкажым тудлан Григорий Петрович пуэн...
Тиде жапыште под, чож-ж шоктен, овараш тӱҥале. Япуш марла совлам руалтыш. Япушын кидше подым пудрата, ушыжо семынже шона: «Тошто учитель Григорий Петрович гай огыл ыле. Туныктымо шотшат уке ыле. Классыш толеш, задачым пуа да, «решайза!» манын, лектын кая. Шагат пытышашлан иже толеш Задачым решаен отыл гын але решаен моштен отыл гын, аспид доскатым налеш да вуй гычет доска оратаж дене шолт веле пуа. Тошто учитель пелыже утла йӱшӧ коштеш ыле. Марла ик мутымат сайын пелештен ок мошто. Йӧра, тудым луктын колтеныт, уке гын Япушлан интересан книжкам лудаш ок тӱкнӧ ыле. Уке гын, тудым луктын огыт колто ыле — тудо Сидыр поп дене ӱчашаш тӧчен. Вигак ойлаш гын, винаматанже поп улмаш, но илыш тугае, шукыж годым сайышке винаматан еҥ лектеш, а титакдымыже винаматан лиеш. Ийгот шотышто Япушланат тыгайым шинчыман огыл ыле, да ялыште латкум ияш йочам чыла шотыштат тӧр праванлан шотлат, кугурак-влак, шекланыде, йоча ончылно чыла ойлыштыт. Сандене ялысе йоча-влак ончылгоч тӱрлӧ кӱлдымашым шинчаш тӱҥалыт. Сидыр поп ден йӱшӧ учитель нерген Япуш имне пукшымашеш колын...
Имне пукшымаш!.. Тиде мут кызытат мыйын шӱмем кӱлткыкта!.. Мемнан ял чодра лоҥгаште шинча. Садлан мемнан ялын кинде шагал шочеш. Имньылан пукшаш огыл, шкалан кочкашат лум каймешкырак веле сита. Мемнан ял-влак, эр шошым тӱҥалын, лум толмешке чодрашке, олыклашке имне пукшаш коштыт. Ты пашашке утларакше йоча ден самырык-влак каят. Имне пукшымашын эн сай жапше — яра кеҥеж! Йӱд тунам кужу огыл, шокшо, волгыдо... Туге гынат, олык тӱрыштӧ тул йӱла, сескем-влакше, шӧртньӧ семын йылгыжалтен, кӱшкӧ кӱзат. Кугу тумо ден кугу пӱнчыжӧ йомакысе онарла койын шогат. Пушеҥге укшласе лышташ-влакше, шке коклаштышт лыжгыктен, ала-мо нерген мутланат. Олык мучко теве тыште, теве тушто уала коклаште оргаж шырт да шорт пудыргылеш, имне пӱргалме шокта, оҥгыр ден колдырма йӱк пашымлат... Шоҥгырак-влак тул воктене тамакым шупшын шинчат, тошто йомакым ойлат. Тыгыдырак йоча-влак, пылышыштым шогалтен, колыштыт але шке семынышт юарлат. Капеш шушо, шкеныштым каче ден ӱдырлан шотлышо-влакше, тул деч ӧрдыжтырак семынышт йомаклат. Шукыж годым мемнан вел каче ден ӱдыр-влак имне пукшымашеш таҥым ыштат ыле... Южо ӱдыржӧ имньыжым пидымлен колта да, чачавуйым поген, аршашым, ошпум ыштен чия, вара йӱдвошт лымже ок лий, эртак сӱан ватыла лоҥеш, Тыгай ик ӱдырым, Почукым, кызытат монден ом керт. Кастене тӱҥалеш да эр марте лым ок лий ыле: эре мура, эре кушта... Капше кугу огыл гынат, шонымо гай ару, йӱкшӧ оҥгыр гай яндар... Могай мурым ок шинче ыле гын Почук! Южгунамже шоҥго кувала муралтен колта, южгунамже ковра ватыла йытмыжалта, южгунамже сӱан ватыла койышлана. Коклан мыскара мурымат шонен луктеш...
Корно кая яклакан, 
Тылзе нӧлтеш волгалтен, 
Серге пурсам вет ӱден, 
Айста кочкаш каена.
Кугу пурса пешак тутло, 
Ме сӱвызена, те кочса; 
Кожланурын качыжым дыр 
Ме таратена, те модса!..
Почук йыр каче-влак шыҥала пӱтырнат ыле. Только Почукым чара кид дене от кучо, йылмыж дене ала-кузе савыркала, но пеленже кидым ок тӱкыктӧ...
Тыгай чонеш пижше ӱдыр арам йомо. Телым тувыр мушмашеш кылмен пужлен да, аваже нигузеат тӧрлатен кертын огыл. Мыняр мужаҥче дек Чопай кува коштын, мыняр мераҥым отеш чоклыктен, черкыш миен, мыняр сортам чӱктен — нимат полшен огыл, Почук сорталак шулен... Почукым тойымо эрлашыжым мый ола гыч тольым. Почук колымо нерген уверым колын, аваж дек мийшым. Аваже, шортын-шортын, Почук колымым мыланем ойлыш...
—	Молан докторлан ончыктен огыдал? — маньым. Аваже тидлан ызгаш тӱҥале:
—	Ой, юмо, юмо, доктор дек каяш ушешат возын огыл-ыс. Доктор дек каяш ӧрдыж гычат иктат ойым ыш пу-ыс. Эй, пи, пи, пи, ӱдырем ӱмыржӧ лугычак колыш...
Лудшо-влакем, ида вурсо, мый изиш ӧрдыжкырак кораҥым, ынде Япуш деке пӧртылына.
Йӱшӧ учитель ден Сидыр поп нерген имне пукшымаште Кандрачи Сергей ойлен: тудын изаже волостной правленийыште сторожлан шога, чыла шинча.
Сидыр попын ватыже уке, тудын экономкыжо веле. Лӱмжӧ Анна Федоровна. Вигак ойлаш гын, Анна Федоровна — сай еҥ, поп деке толшо марий-влак дене порын мутлана. Тудым вурсышо уке. Только тудо Сидыр поп деке толеш, иктаж пел ий утларак ила да олашке кая. Иктаж кок тылзе олаште илат, адак поп деке толеш. Тидым чылан шинчат, но иктат нимомат ойлышо уке... Икана ала-кузе йӱшӧ учитель ден Сидыр поп сыреныт. Сидыр поп, учитель ӱмбак вуйым шийын, инспекторлан возен колтен. Учитель тидым шижын да архиерейлан возен колтен: «Сидыр поп экономкыж дене ила. Экономкыжо кызыт Озаҥышке аборт ыштыкташ каен». Лач тиде жапыште Анна Федоровна олаште улмаш. Архиерей кагазым благочин дек колтен. Благочинже тергаш тӱҥалын... Шуко еҥын ончыктымышт гыч попын экономкыжын мӱшкыран лиймыже пале лийын. Сидыр поп монастырьыш кайме деч ок утло ыле — тудым дьячокшо утарен.
Тудо дьячок пеш оҥай еҥ: оксаже лиеш гын, ик кечыште ик черпыт аракам йӱэш, а руштын коштмыжым от уж. Адак карт дене модаш пеш йӧрата. Карт дене модмаште икана тыгай оҥай лийын: поп тудлан нылле индеш теҥгем модын колтен, Дьячок оксам йодаш тӱҥалын — поп ок пу.
—	Ну, бачышка, тый мыланем оксам от пу гын, от пу, мый тыланет шке пуэм, на, тӱрыс витле теҥге лийже! — манеш дьячок, поп ончыко теҥге оксам луктын пышта. — Ӱмбачше процентым ешарем! — попым кок гана мушкынден колта да лектын кая.
Тиде паша шуматкечын кастене лийын. Рушарнян эрдене Сидыр поп, вуйжо коршта гынат, черкышке утреням служитлаш каен. Поп папертьышке кӱза — черке омса воктен саде дьячок вуйым сакен шога. Изиш ӧрдыжтырак черке староста ден орол шогат. Попын черкыш пурышашыже годым дьячокет поп ончылан сукалтен шинчеш:
—	Бачышка, Христос верч кудалте!
Поп тыш-туш ончалеш, нимоланат ӧреш: дьячок тудым адак куклыш. Теҥгече мушкындымылан поп тудым судыш пуаш шонен пыштен улмаш, еҥ ончылно кудалтет гын, кузе судышко пуэт? Кудалтыдежак ок лий — тудо еҥ ончылно сӧрвала. Черке закон почеш поп, сӧрвалыше еҥын титакшым кудалтыде, черкыш пурен, служитлен ок керт... Садлан дьячок еҥ ончылан сукалтен. Дьячок чоя, пе-эш чоя! Поп шыдыж дене дьячокым пурын кышкымыже шуын гынат, еҥ ончылно поплак койын, пӱйжым пурлын, пеҥыжалтен:
—	Юмо кудалта!
Теве тиде дьячокым пытартышлан благочин йодышташ тӱҥалын.
Дьячок колыштын шинчен, шинчен да каласен:
—	Благочин ача, тиде пашам кудалташ кӱлеш.
—	Кузе кудалташ? Вет Анна Федоровнаже мӱшкыран?
—	А вара мо? Кӧн дене мӱшкыранжым кӧ шинча?
—	Вет Анна Федоровна Сидыр поп дене экономкылан шоген.
—	Шоген гын, мо вара?
—	Вет Анна Федоровна пӧръеҥ деч посна мӱшкыраҥ кертын огыл?
—	Знаме, пӧръеҥ деч посна огыл. Только молан именно Сидыр ача тушто виноват?
—	Уке гын кӧ?
—	Ала мый! Благочин воштыл колта:
—	Кернак вет, Сидыр ачам иктат кучен огыл. Дьячокын ойжо благочинлан пеш келша. Молан шке еҥым обижаяш? Вет Сидыр поп винаматыш лектеш гын, благочинат титакан лиеш: титакан поп тудын округыштыжо лиеш-ыс... Молан куштырам пӧрт гыч чарашке лукташ? Благочин архиерейлан попым арален возен колта. Поп титакдыме лиеш, учитель верже гыч лектын возеш.
Теве тыге ойлен имне пукшымаште Кандрачи Сергей...
Япуш под йымаке пум тушкалтыш да кудо гыч лектын кайыш.
—	Ындыже шӱр ок оваре...
5
Григорий Петровичын, Чачим вӱден, пӧртышкӧ пурымыж годым Левентей кугыза Яшайлан ожно Кудашнурышто Япык кугызан Мишам пуштмыж нерген ойлен шинча ыле. Григорий Петрович пурымым ужын, Левентей кугыза ойлымыжым чарныш, титакан еҥла койын, вуйжым кумык сакыш...
—	Молан чарнышыч, кугызай? Ойло, йомакетым колто, меат колыштына.
—	Тиде йомак манмет шукертак лийын, кызытсе еҥлан тыгайым колышташ нимо сайжат уке... Шоҥго еҥ тудо тошто годсым ойлен ила...
—	Шоҥго еҥ ойлымым рвезылан кеч-кунамат колышташ уто огыл, кугызай, — шыман гына пелештыш Григорий Петрович, шкеже Левентей кугыза воктек олымбалан шинче, Чачи ӱдрамаш пусакыш кайыш.
Тыгай мутым колын, Левентей кугыза шинчажым
Григорий Петрович ӱмбак нӧлтале, вара аптраненрак пелештыш:
—	Тенийсе калык шоҥго мутым пеш колыштманак огыл да...
—	Туге ит ойло, кугызай! Мый шоҥгырак еҥ ойлымым колышташ пеш йӧратем. Кӧ Мишкажым пуштын? Кӧ тугай улмаш Мишкаже?
Яшай вате пӧртышкӧ пурыш, Левентей кугыза ден Григорий Петровичын йыгыре шинчын мутланымыштым ужын, Чачи дек мийыш, шыпак йодо:
—	Учитель молан толын?
—	Тендан дене ала-мо нерген мутланынеже.
—	Ойырлен толметланак ок вурсо дыр?
—	Уке... Тудо йӧршеш вес семын ойла.
—	Мом ойла?
—	Чу, уна Левентей кугызай пеш оҥайым ойла...
Аваж ден ӱдыржат Левентей кугызам колышташ тӱҥальыч.
Левентей кугыза тыге ойла:
—	Мишка мемнан ялыш Озаҥ ола гыч илаш толын, тудо пеш мастар токарь ыле. Тудын тугай станокшо лийын. Станокшым ончаш мый шкат миенам. Мишка тудо станокеш ала-момат пӧрда, чылт шке шочшо гайым ыштен луктеш ыле. Ик шыжым Мишка, кӱсотыш миен, кумалме годым олташ ямдылыме Япык кугызан пужым оптен толын. Кеҥеж гоч кошкен шогышо пу пеш кукшо, Мишкалан пеш келшен: юмо кумалаш ямдылымым монь руш ок шинче. Икана кондымыжо пытымек, Мишка вес гана каен. Тиде жапыште ала-кӧ Мишкан пу кондымыжым, адак каймыжым Япык кугызалан каласен. Япык кугыза пеш шыде ыле, тунамак кӱсотыш ваҥаш куржын колтен. Отышко миен, уала гыч ончалеш: онапу тӱҥыштӧ Мишка пум оптен шога. Вигак миен пижаш Япык кугыза аптранен: Мишка пеш таза, олаште калачым кочкын, чот кушкын. Мемнан дене тунам писте пеш шуко ыле, кажне ийын оза-влак, тудым шуко руыктен, мочылам чыкыктеныт. Писте кашка-влак чодра мучко кийылтыныт... Тикын тукым-влак писте кашка дене алгаштарен, Мишкам конденыт... Япык кугыза еҥ онапу йымач, шугыньо гай пондым налын, шыпак миен, Мишкам шолен колтен. Тыглайжым тудо пӱгыртымӧ туп гыч перынеже улмаш, но лач тиде жапыште Мишка вийнен шогалын, шугыньо Мишкан вуеш пернен. Мишка тунамак лыдырген волен возын. Паша тыге савырнымылан Япык кугыза пеш ӧрын гынат, Мишкан орва гыч пум ястарен, толашен-толашен, Мишкам орвашке пыштен да имньым корнышко луктын колтен. Имне шке ораж дене Мишкам мӧҥгыжӧ конден. Мӧҥгышкыжӧ толмекше, ик жаплан Мишкан ушыжо пурен, аважын «мо лийынат?» манын йодмыжлан «Япык» манын, лач ик мутым пелештен кертын, вара колен колтен...
Эрлашыжым мемнан ялыш тӧра-влак вузальыч: становоет, урядникет, старшинат, тулеч молет. Старостаже, сотньыкшо, лувуйжо куржталыштыт, ур пийла веле койыт...
Тӧра-влак эн ончыч Мишкан аваж деч йодышташ тӱҥалыныт:
—	Кузе толын?.. Кӧ конден?.. Орваштыже мо ыле?.. Мом ойлыш?..
Мишан аваже шортын-шортын ойлен:
—	Нимомат ойлен ыш керт... Лачак ик мутым гына пелештен керте...
—	Кузе ойлыш?.. Япык, мане?.. Могай Япык?
Могай Япыкшым Мишкан аваже шкат ок шинче. 
Тунам мемнан ялыште кок Япык ыле: иктыже, Тарас Япыкше, нужна, весыже — Мишкам перыше, поян. Тудын идымыштыже вич-куд каванже ыле. Йӱмыжӧ годым «нылшӱдӧ теҥге оксам уло» манын кутыра ыле...
Тӧра-влак Япыкым кычалаш тӱҥалыныт. Кӱсото гыч кондымым, пу дек мийме гыч тыге лийын толмым терген-терген, Япыкым пален налыныт. Поян еҥын каторгыш каймыже ок шу; тудын окса уло, кинде уло, вольыкат шагал огыл. Япык кугыза кӧлан шӱдӧ, кӧлан витле, кӧлан кумло теҥгем шӱшкедаш тӱҥалын. Киндат ятыр каен. Шорыкымат тӧра-влак ала-мынярым кочкын пытареныт. Тӧра-влак пире дечат осал улыт: оксамат налнешт, титакан еҥымат муынешт... Мемнан ялыште кок Япык уло: иктыже титакан огыл гын, весыже — титакан... Тӧра-влак нужна Япыкым кучен наҥгаеныт... Кызыт Япык Сибирьыште ила, маныт.
—	Сакарат ок утло дыр, — Левентей кугыза кенета мутшым савырыш. — Кузе утла, рушла ойлен ок мошто. Тудын нимо титакшат уке да, тӧра тудым шинча мо?
Тиде мутым колын, Чачин шинчавӱдшӧ чыпчаш тӱҥале, Яшай вате нержым нӱштале, ончылансакыш лукшо дене ала-молан нер тӱҥжым ӱштыльӧ. Григорий Петровичат вуйжым кумык сакыш. Ончычшо обыск лийме дене, вара земский начальник ден становой приставын аҥыртарымышт дене, тулеч вараже йӱын киймыж дене, пытартыш жапыште Чачи дене ушнымыж дене Григорий Петрович Сакар нерген сайынрак шоналтен огыл... А вет тиде пеш сай огыл: телым Сакар тудым колымаш гыч огыл гын, намысыш пурымаш деч утарен... «Кеч-кузе гынат, Сакарлан полшаш кӱлеш... Но кузе тудлан полшаш лиеш?» — Григорий Петрович ятыр шонен шинчыш, вара Левентей кугызалан каласыш:
—	Кугызай, тый Сакар нерген ял деч мирской приговорым нал, вара судебный следовательлан колто. Ял сай приговорым пуа гын, мыйын шонымаштем, Сакарым колтат: тыйын ойлыметла, Сакарын нимо титакшат уке.
—	Поро ойым пуыметлан, эргым, пеш кугу тау. Только вот мемнан толкшо дене возен моштышыжо уке.
—	Шемешыже мый шке возен пуэм. Шке декет миймекет, тый тудым иктаж еҥлан, сайрак возен моштышылан, вес кагазыш возыкто. Мыйын возен пуымем иктыланат ит ойло. Йодыт гын, ик палыме еҥ возен пуэн, ман. Уэш возымо кагазеш шкендан ял суртан оза-влакын лӱмыштым чыла возаш кӱлеш. Кидыштым пыштен моштышо-влак шке верчыштат, кнага моштыдымо-влак верчынат кидыштым пыштышт... Старосталан печатьым пыштыкте, вара волостной правлениеш пеҥгыдемдыкте...
—	Тау, пеш тау, эргым! — Левентей кугыза куаныш.
—	Ну, мый каем, кызытак возен кондем.
—	Шого, шӱр кӱэш, — чара Яшай вате, — тулар тачак ок кай.
—	Уке, тулаче, кызыт паша годым шуко юватылаш ок лий, йӱдым гынат, тачак каем.
—	Изиш вучалте, кугызай, мый вашке толам, — Григорий Петрович школышко писын ошкыльо.
—	Пеш сай рвезе, — Яшай каласыш, — весе дене тыгай лиеш гын, пелештенат от мошто.
Пӧртышкӧ Япуш пурыш:
—	Авай, мий, шӱретым шке ончо!
Яшай вате кудыш лектын кайыш, шӱр подым нумал пуртыш.
—	Чачи, самоварым шынде, Григорий Петровичлан муным шолтена. Тудлан пареҥган шӱрым пукшет мо?
Левентей кугызан, шӱрым кочкын, ӱстелтӧр гыч лекмыже годым Григорий Петрович толын пурыш.
—	Теве тидым ончен, приговорым возыкто. Теве тыланет кагаз, ручка ден перо, теве тидыже чернила. Кӱсенышкет пыште, пробка дене сайын петыренам, ок вел.
—	Ну, эргым, кужу ӱмыран лий! Юмо тыланет тазалыкым пуыжо! Ынде мый куржам веле. Чеверын, Яшай, чеверын, тулаче, чеверын, уныкам! — Левентей кугыза Япушым вӱчкалтыш. — Чеверын, ӱдырем! Юмо пӱрен гын, Сакар пӧртылеш гын, ачат ден ават тореш огыт лий дыр. Мый поян омыл гынат, Сакар дене когылянда погем сита...
Чачи тулшол гай йошкаргыш. Лач тиде жапыште самовар чож-ж оварен кайыш. Чачи самовар дек пӱгырныш.
Левентей кугыза лектын кайыш. Яшай вате самоварыш вич муным пыштыш.
Левентей кугызан пытартыш мутшо Григорий Петровичым ӧрыктарыш. Чачин чевергымыже адакат чотрак сӱсандарыш.
Григорий Петровичын ӧрмыжлан вашмутым Пуымыла Яшай пелештыш:
—	Левентей кугыза Сакарым эргылыкеш пурташ шонен, вара мемнан Чачим Сакарлан наҥгаяш шонен... Тудо мыланем телымак ойлен ыле...
Григорий Петрович эше чотрак ӧрӧ, вара Чачин шошым больницыш куржталмыже ушешыже возо... Григорий Петрович ыҥылыш: тудо еҥ коклаш пурен. Но ынде нимом ышташ ок лий. Григорий Петрович Чачим шылталымыла пелештыш:
—	Чачи, тый молан мыланем Сакар нерген шыч ойло?
Вашмут пуымо олмеш Чачи шорташ тӱҥале.
—	Тый Сакарым йӧратет гын, мый тугеже нимомат ом ойло, мый лучо каем...
Григорий Петрович омса кылым кучыш.
—	Ит кай! — чон йӧсыж дене Чачи кычкырал колтыш.
Григорий Петрович пӧртыльӧ:
—	Чачи, кидетым пу!
Чачи кок кидшыге Григорий Петровичлан шуйыш.
Яшай ден ватыже, Япуш нимомат огыт ыҥле, нимом пелешташат ӧрыныт.
—	Яков Никифорович! — Чачин кидым кучен, Григорий Петрович ойлаш тӱҥале. — Чачи, Лопнур Чужган Макар деч утлен куржын толмекыже, вигак мый декем миен. Тендан дек толаш лӱдын. Волгыжшаш тӱреш толын пурыш. Теҥгече кечыгут мый денем илен, кодшо йӱдым мыйын... помышешем мален...
—	Ой, юмо! — кычкырал колтыш Яшай вате.
Яшай шинчажым кугун каралтыш, кынел шогале, вара мӧҥгеш волен шинче.
—	Намысше могай, намысше! — ызга Яшай вате.
—	Нимогай намысат уке. Ӱдырдам мый шке марлан налам.
—	Григорий Петрович, тынарак ит воштыл, мемнан ойгына тугакат кугу, — ӧпкелен пелештыш Яшай.
—	Яков Никифорович, мый иктымат мыскылаш ом шоно. Конешне, таче эр марте мый Чачим марлан налаш шонен омыл, но ынде, мыйын мутем пеҥгыде, Чачи деч посна мый тышеч ом кай. Конешне, Чачи поро кумыл дене мияш кӧна гын...
Яшай вате чытен ыш керт, шортын колтыш.
—	Венчайдеак наҥгает мо?
—	Вет Чужган Макарат венчайдеак наҥгаен.
—	Венчаймыже содор огыл, — коклаш пурыш Яшай, — теве чияшыже вургемже уке. Улыжат чыла Чужганмыт деран кодын.
—	Тудын верч ида ойгыро, шке ватем чаранак ом коштыкто... Япуш, на окса, ик черпыт аракам налын кондо, — Григорий Петрович, оксам луктын, Япушлан пуыш.
—	Черпытше шуко лиеш... Пошкудо-влак Лопнурыш каймыж годым чот йӱыныт, сита, — Яшай вате мане.
—	Мый пошкудым монь ӱжаш ом шӱдӧ, шкенан еш дене веле мутланена. Аракажым таче кугун ынеда йӱ гын, паша годым, тӱред толмекыда, ноймашешда изин-изин подылыда.
Тиде мутлан Яшаят келшыш. Япуш, торык мешакым налят, аракалан куржо. Яшай вате, клат гыч ӱйым пуртен, муным ӱяҥдыш... Яшай икон ваштареш сортам чӱктыш...
6
Валерий Викторович Тагановскийлан пеш йокрок... «Ну, могай тептердыме ола! Ни сад, ни кинематограф, ни театр, ни шотан клуб — нимат уке! Ик мут дене манаш, черемис ола! Ала иялан ачаже тиде олаш суртым ыштен, ала иялан Валерийым, «кандидат прав» улам манше еҥым, тышке конден? Лӱмжӧ гына следователь, пашаже гын, шӱвалашат ок йӧрӧ. Тыгай маска лукышто могай паша лийын кертеш? Теве касвел элыште але Кавказ воктен паша лиеда. Теве помещик именийым йӱлалтат, теве иктаж банкым толат! Тушто следовательлан паша лектеш! Валерий Викторович паша деч пырчат ок лӱд. Паша лиеш гын, чап нӧлталалтеш, чин кӱза.
Валерийын йолташыже-влак шукыжо статский советник лийыныт, а Валерий гын алят коллежский ассесорыштак шинча. «Ындыже чыташат ок лий, тиде каргыме олам кудалтенак каяш возеш. Но кушко? Изи чинан еҥлан сай верым кӧ пуа? Кеч ик «сай» паша лийже ыле!» — шона тудо.
Тагановскийын кабинетышкыже письмоводительже пурыш, кагаз тӱшкам Валерий Викторович ончылан ӱстембаке пыштыш:
—	Валерий Викторович, пеш оҥай паша.
—	Кай, ала-мом ойлет? — куаныш Тагановский.
—	Аркамбалне бунт лийын...
—	Кернакак? Ала-мо ӱшанымылат ок чуч!
—	Лийын, Валерий Викторович.
Тагановский кагазым лудаш тӱҥале. Элнет олыкысо паша нерген Аркамбал становой пристав шке тергымыжым судебный следовательлан возен колтен. Тагановскийын шӱргыжӧ тылзыла шарлаш тӱҥале. Мыняр умбак лудеш, шинчаже тунар чот йылгыжеш.
—	Тиде паша шот дене кум еҥым арестоваенат конденыт, иктаж арня тюрьмаште шинчат, — ешарыш письмоводитель.
—	Тый тудым мыланем иже ойлет?
—	Делаже иже толын...
Судебный следователь ылыже. Становой колтымо кагазым пачаш-пачаш лончылен лудо, вара куанен кычкырал колтыш:
—	Могай пиал! Вет тиде — вооруженное восстание! Ну, ынде Валерий Тагановский уло Россий мучко чапаҥеш! Только строгын, строгын тергаш! Уке гын, революционер-влак пеш чоя улыт, адак кукшеш шинчен кодат...
Чиновник машинын уло колесаже пӧрдаш тӱҥале... Кас велеш Тагановский тюрьмашке каен колтыш, арестовайме-влакым кумынек ӱжӧ... Только нунын деч нимомат ыш йодышт, тӱсыштым гына ончале да, мӧҥгеш лектын, шкеж дек тольо. Тиде кастене Валерий Викторович клубышко ыш кае, малаш вочмекшат, паша нерген шуко шонен кийыш...
Эрдене Тагановский ондак помыжалте, кынелын, чай йӱаш шичмыже годым але лу шагатат уке ыле. Кочмо-йӱмыжат сайынак ыш лий, теҥгечсе кагаз тӱшкам кучен шинче... Лудо, йошкар карандаш дене палым ыштыле, вара письмоводительжым кычкырале:
—	Захар Ефремовым кондаш кагазым возо...
Иктаж пел шагат гыч кок стражник Тагановскийын кабинетышкыже Сакарым конден пуртышт. Стражник-влакын кыдалыштышт — револьвер, кидыштышт — когыньыштынат чара керде.
Сакар пеш ярнен, тӱсшат чылт ошемын, шӱргӧ начкаже пытен, шӱргылужо чараш лектын, шинчаже четлыкыш петырналтше ир янлыкла онча. Сакар нимолан ӧрын: «Кузе тыге, титакдыме еҥым кучен, казаматыш петыраш лиеш?» Вет Сакар нимогай титакымат ыштен огыл. Элнет олыкышко, еҥ рӱжгымашке палаш гына миен. Ончылныжо тудым тӱткын ончен шинчыше еҥлан Сакар тыге ойлынеже, но йылмыже ок тарване, шинчаже гына следовательым тура онча.
—	Ну, как зовут тебя? — йодо Тагановский. 
«Кеч-мо лийже, ынде тидлан ойлышаш», — шоналтыш Сакар, вара, ынышт чаре манын, писын-писын ойлаш тӱҥале:
—	Кугу тӧра, мыйым колто, мый нимомат шолыштын омыл, еҥымат пуштын омыл... Чодраштат пӱчым монь лӱен омыл.
—	Говори по-человечески, а не лай по-собачьи! — кычкырал колтыш Тагановский.
Сакар ӧрӧ: тӧра молан сырыш? Сакар чыла керым ойла-с, молан тудым вурса?
—	Я тебя спрашиваю, как тебе фамилия?
Сакар адак нимом пелештен ыш мошто.
—	Он по-русски говорить не умеет, — каласыш ик стражник.
—	Притворяется, мерзавец! Но он у меня заговорит... А пока его отведите обратно в тюрьму!..
Сакарым наҥгайымеке, Тагановский письмоводительжылан 2-шо стан приставлан Сакар нерген Лопнурышто чот тергаш шӱден возаш каласыш. Аркамбаке тыге возыктыш: «Элнет олыкысо пудранчык — тыглай паша огыл, революционный паша. Тусо тумам таратыше кокла гыч иктыже революционный пашалан судитлыме. Садлан чот тергаш. Тушто ӱшанаш лийдыме иктаж-могай еҥ уло гын, арестоватлен, Чарлашке колташ».
* * *
2-шо стан пристав, судебный следовательын кагазшым налмекше, Варлам Яковлевичым ӱжыктыш. Варлам Яковлевич — тошто урядник. Тудо шке службыжым уло чонжо дене йӧрата. Тыгак порядок пудыртымымат ок чыте, иктаж-вере иктаж-мом шканже келшыдымым ужеш але колеш гын, тунамак начальствылан доложитла.
Икана Варлам Яковлевич ватыж дене сырен. Ватыже тудын — урядниклан урядник. Нунын коклаште ик ойыртем уло: ватыже керде олмеш йытырым кучылтеш. Теве тыгодымат урядникын ватыже, йытырым налын, фехтоваяш тӱҥалын. Варлам Яковлевичшын кидыштыже кердыже ала улмаш, ала уке — мый тудыжым колын омыл, мо-гынат, урядниклан чакнаш тӱкнен. Чакнен-чакнен, вӱд лаканыш миен пернен. Вӱд лакан лачак виш улмаш. Урядник лаканыш волен шинчын. Лакан гыч вӱд ташлен, кӱвар ӱмбаке йоген лектын. Каласаш кӱлеш, Варлам Яковлевич пеш кӱжгӧ огыл гынат, кугу капан ыле. Сандене лаканеш вӱд кодынат огыл, пӧрт мучко шарлен... Тыгай беспорядкым урядник ок чыте. Вурсо, кыре, но молан еҥым лаканыш шындаш? Молан вӱдым мугыртен лукташ? Варлам Яковлевич урядник логаржым каралын:
—	Вӱдыш пурен кайшым кызытак лукташ! Беспорядкым кызытак чараш!
Но вате — моло калык огыл, урядник деч ок лӱд. Тыге кычкырымыжлан ватыже Варлам Яковлевичым вуйжо гыч йытыр дене эҥден. Урядник уло кертмыжым кычкыралеш:
—	Караул!..
Ватыже адак икана эҥда... Варлам Яковлевич, лаканым йӧрыктен шуэн, уло вӱдшымат ӱлкӧ велен, кынел шогалеш. Вара, кердыжым сакен, становой пристав деке куржеш. Становой дек пурен, рапортым пуа:
—	Ваше высокоблагородие, урядник Варлам Яковлевичын илыме квартирыштыже беспорядок! Прошу приказать! Какие принять меры?
Становой приставлан мо лиймыжым чыла каласа.
Ом шинче, тиде чылт тыгак лийын гын... Морко-влак «чылт тыгак лийын» маныт, но Варлам Яковлевич пеш тале урядник ыле. Иктаж вере пожар лиеш але Вопса суас имньым шолышт кая — Варлам Яковлевич ала-кушеч шижеш, пожар йӧртымашкат шуэш, вор кучашат вараш ок код.
Теве тыгай еҥлан Сакар нерген чот тергаш Морко становой пристав приказым пуыш. Варлам Яковлевич, становой приставын шӱдымыжым шукташ манын, тудо кечак Кудашнурыш кудале.
7
Яшайым вурсен луктын колтымекше, Чужган куван чонжо иктаж кечылан лушкыш, вара, Чачин ачаж деке миймым колмекше, утыр шыдешкаш тӱҥале. Ачажым вурсымо — тудо мо? — ӱдыржым шкенжым почкалтараш кӱлеш! Чужган кува Чачи нерген кунар шона, тунар сыра... «Кузе тугай чара коля (Чужган кува нужна-влакым эре туге манеш) тыге ышташ тоштын? Чачим Макар кырен колта але шке Чужган кува чумен луктеш гын, тидым ыҥылаш лиеш ыле, а оръеҥ вате шке марийжым шӱкал шуэн, сусыртен коден, куржын гын, тиде — оньыш лийдымаш!.. Поян Чужган тукым тыгай намысым чытен кертеш мо?! Ӧрат, тудлан можо йӧрен огыл? Тылеч сай вержым кушак муэш? Качыжат уда огыл. Ӧрмаш, чылт ӧрмаш! Элнетӱмбал ӱдыр-влак яжарак улыт. Тудо мыскылен каяшак шонен толын...» — шона Чужган кува.
Макар шке семынже сырен. Кузе ок сыре, вет йошкар ӱйым самой нелшаш годым умша гыч шупшын налыныт... Чынжым каласаш гын, йошкар ӱй шке утлен, чылт йомакысе ӱяча семын лийын. Тудо ойыртышыжо веле уло: ӱяча рывыжым мурыж дене ондален, а Чачи Макарым шӱкал шуэн коден...
Клатыш петырыма гыч оръеҥ ватыже тыге куржмыжлан Макар алят ынеж ӱшане: «Тиде омеш койын дыр», — шона. Ӱдрамашын ушыжлан йӧршеш ӧрат: тугай незер Сакарым поян эрге деч сайлан шотлен... Но Сакар казаматыште шинча... Сакар дек Чачи каен ок керт. Ачаж декат каен огыл. «Ну, вуй корштымым чарна гын, шке кычалаш тӱҥалам. Ала шкенжым иктажым ыштен, ала вӱдыш пурен каен? Уке, ӱдыр туге ок ыште... — тыге шонен кия Макар. — Кучен кондем гын, туныктем ыле, оръеҥ вате манын ом шотло ыле...»
Чужган кугыза адак шке семынже шыдешкен. Ончычшым тудо, Чачи шкенжым иктаж-мом ыштен, манын лӱдын... Кеч-кузе гынат, Чачи тудын суртшо гыч лектын каен йомын. Пикталтын але вӱдыш пурен каен гын, шуко клопот лиеш... Но ик кече эрта, весе эрта, кумшо эрта, Яшаят, нигӧат Чужганмыт дек Чачим йодын толшо уке. Вара иже шоктыш: Левентей кугыза Аркамбаке миен толын, Чужган кугызан «шешкыже» ачаж деке миен, ила, манеш. Тыгай уверым колмекше, Чужган кугызан шӱмжылан кочын чучаш тӱҥале. Могай намысдыме ӱдыр: поян Чужган Осыпын лӱмжым кум волостьлан мыскылтышыш лукто вет! Ну тылзе гыч, пеш уке гын, арня гыч ойырлен кайже ыле. Вет первый кечак клатыш петырыма гыч лектын куржын. Чужган Осып тӱняште кудло кок ийым ила гынат, тыгайым але колын огыл ыле. Но иктаж тугай незер деч куржеш гын, йӧра ыле, а тыгай улан вер гыч куржын! Теве тидым Чужган кугыза нигузеат ыҥылен огеш керт...
Чужганын ӱдыржӧ ден шешкыже-влак тӱредмаште шке семынышт куктаеныт. Чужган кува ден кугызаже, адак эргыже-влак тӱредаш огыт кошт, ӱдыржӧ ден кок шешкыже тарзыж дене тӧрак тӱредыт. Кум ӱдрамаш ден ик пӧръеҥ кеч-мыняр тӱредыт гынат, Чужган кугызан пасужо пеш кугунак ок вишкодалт. Пасу вишкодаш Чужган кугыза икганаште витле, кудло еҥым луктын шогалта. Тунам эргыж-влак чылт бурмистрлак койын коштыт. Морко велыште тӱредаш утларакше кугарня ден рушарнян тарлат... Таче кугарнят огыл, рушарнят огыл, сандене Чужган кугызан аҥаштыже ныл еҥ веле пӧрдеш. Кум ӱдрамашлан шке коклаштышт кутыркалаш пеш йӧн. Тарзе деч нуно огыт вожыл: тарзе — пӧръеҥ мо? Ни узо, ни ава, так, алаша!
Ӱдрамаш-влак, тӱрлым кутырыктен, мутыштым Чачи ӱмбак шуктышт:
—	Эй, юмо, юмо-о... — ызга Роман вате, — ӱдырынат тоштмашат сита вет... Оръеҥ вате марийым шӱкал шуэн кертман вет!
—	Элнетӱмбал ӱдыр-влак пеш чолга улыт, — ыҥылтара Элександр вате. — Кодшо кеҥежым Эҥер-Солашке Шайра сӱан толын. Тӱмырзыжӧ — иктаж коло ияшрак ӱдыр, манеш.
—	Кай, ала-мом ойлет!
—	Тӱмыр кырашыже пеш тале, манеш. Шайра велын тӱмырышт пеш кугу. Саде ӱдырет кугу тӱмыретым дӱҥ-дӱҥ-дӱҥ, дӱҥ-дӱҥ-дӱҥ веле пералта, манеш. «Шым Шайралан ик Майра улам!» манын муралта, манеш. Кемым веле чиен, манеш.
—	Ӱмаште ӱярня годым Корамасыште ик Шайра ӱдырлан мыйын чылт ушем каен ыле, — шке паешыже ешарыш Чужган Оляна. — Кушташ шупшын лукмыда монь ок кӱл, шкак шогал кушта, пӧръеҥ йоча декат шкак миен-миен пижеш, орышыла веле коеш.
—	Яшай ӱдырат тугай улмаш, ужат... — ала йодо, ала шке шонымыжым каласыш Роман вате.
—	Кеч-кузе гынат, Макар чот куклалт кодо, — шке мутшым каласаш кӱлешлан шотлыш тарзыштат. — Мый гынат тудын олмышто ынем лий...
Элександр вате игылтеш:
—	Макар чылт ораде. Чачи теле гоч смола заводышто Кудашнур Сакар дене пырля мален иленыт, манеш.
—	Очыни, тудо ик Сакар дене веле коштын огыл, вес таҥжат улмаш дыр? Сакаржым солык пуымыж деч ончычак кучен каеныт, — шке шонымыжым ойла Оляна.
* * *
Тиде жапыште Кудашнур гыч Лопнурыш урядник Варлам Яковлевич кудал тольо, чай йӱаш Чужган кугыза дек пурыш. Кудашнурышто урядниклан чай йӱаш пураш йӧршӧ ик пӧртат уке — тиде ял пеш нужна.
—	Поро кече лийже, Осип Кондратьевич! Кузе илымаш-кутырымаш? — урядник Осып кугызам саламла.
—	Изин-изин почаҥына, Варлам Яковлевич. Тый шкеже тыге кушко коштат?
—	Кудашнурыш толын коштым. Тушто ала-могай тугай Епрем Сакар улмаш. Тудо кызыт тюрьмашке верештын. Тудын нерген йодышташ тольым....
—	Вара тый кузе шонет, Варлам Яковлевич, Сакарым вашке луктыт мо?
—	А тидым юмо ден начальство гына шинчат, ме тудым огына шинче... Такше тысе калык тудын нерген ик осал мутымат огеш ойло. Лач ик оҥайым гына ойлышт: тудо тендан сӱрем годым карт-влакым сургыктыл луктын манеш... Ха, ха, ха! Карт-влаклан тугак кӱлеш. Рвезе — молодец!..
Урядник Варлам Яковлевич православный вера деч моло верам «поганыйлан» шотла. Марий карт-влакымат иян кулжо-влакеш ужеш. Туге гынат, Сакар карт-влакым сургыктылмым протоколешыже чыла возен. Кӧ шинча, начальствылан ала тудат кӱлеш. Шагал возымешке, лучо утыжо лийже...
Чай йӱмӧ годым Чужган кува ден кугызаже Варлам Яковлевичлан Чачи нерген ойлышт.
—	Кузе ойлет, Варлам Яковлевич, ме тудым мӧҥгеш кондынена? Тый шкат шинчет, тудо мемнан лӱмнам чот шӱктен... Клопотетым ме яра огына ыште, — Осып кугыза эмратыл ойла.
—	Молан мыланем те ондакак ойлен огыдал, мый тудым тендалан ала-кунамак конден пуэм ыле: ватылан марий деч туге куржталаш ок лий, тугай закон уке.
—	Тудыжо туге, Варлам Яковлевич, только ме шкежат йоҥылыш ыштен улына, тудым венчаен огынал.
—	А-а, туге гын, мӧҥгеш кондаш ок лий: венчайме огыл — вате огыл. Мемнан закон венчайдымым ватылан ок шотло.
—	Ала-молан толшыштлак черкыш савырнен огытыл, — коклаш пурыш Чужган кува. — Бачышкаланат ончылгочак оксам пуымо ыле. Ӱдырынат письмаже шондыкыштак улмаш.
—	Аваже, кызыт письмаже кушто?
—	Мый шке шондыкышкем поген пыштышым.
—	Нигузеат ок лий мо, Варлам Яковлевич? Ме вет шуко роскотым ыштен улына...
—	Роскот деч коч лӱм шӱктымыжым кудалтыме ок шу, — ешарыш Чужган кува.
Варлам Яковлевич шижеш — Чужган-влак деч тиде пашалан кӱраш лиеш. Но кушеч кержалташ лиеш — Варлам Яковлевич шонен ок шу. Кенета ушышкыжо ик еҥ пурен кайыш... Теве тудо ойым ышта, тудо йӧным муэш.
—	Осип Кондратьевич, тый лучо эрла мый декем мий. Тушто мыйын ик еҥ уло, теве тудо мыланна ойым пуа. Тудо вакат  дечат тале...
Эрлашыжым Чужган кугыза Варлам Яковлевич дек кечывал шушашлан миен шуо. Чужган кугызалан ик черпыт аракам налын кондаш шӱдышат, Варлам Яковлевич «вакат» ӱжаш каен колтыш. Изиш лиймеке, Чужган кугыза аракам кондыш, урядникын ватыже самоварым шуктыш, урядник «вакатым» вӱден пуртыш. «Вакатым» ужмекше, Чужган кугыза нимоланат ӧрӧ. «Вакат» олмеш шӱкшӧ дьячок пура.
Чужган кугызан ӧрын ончымыжым ужын, Варлам Яковлевич каласыш:
—	Осип Кондратьевич, теве тиде еҥ тыланет полшен кертеш. Тыге шӱкшын чиймыжлан тый ит ӧр, тудын вуйжо шӧртньым шога, тудо ожно пеш тале юрист улмаш. Тудым теве тиде тынарыш шуктен, — урядник арака атым пералтен ончыктыш.
—	Варлам Яковлевич, — мане дьячок, — тудым ойлымо ок кӱл. Homo sum, humani nihil, a me alienum puto . Но тидым мый тыланда молан ойлем, те тидым ыҥыледа мо? Лучо вашкерак иктым темен пу, йӱын колтем, иезуит-влак манмыла, ad majorem dei gloriam .
—	Йӧра, темем. Ӱстелтӧрыш шичса. Осип Кондратьевич, тыш шич, — Варлам Яковлевич кум стаканым темыш.
—	Ну, таза лийза! — Варлам Яковлевич шалт йӱын колтыш.
Дьячок аракам нале да оҥжым ыреслыш:
—	Во исцеление души и тела! — стакан гыч арака дьячок логарыш шке шотшо денак йоген пурыш. — Варлам Яковлевич, repetitio est mater studiorum  манеш ыле мемнан шоҥго учитель-латинист. Икте гыч адак теме, вара паша нерген мутланаш тӱҥалаш лиеш, француз манмыла en famille .
Урядник адакат икте гыч темыш.
—	Ну, кугыза, ынде чыла ойло: мо кузе лийын, мо тыланет кӱлеш.
Чужган кугыза ойлыш. Дьячок ятыр шонен шинчыш, вара пелештыш:
—	Ну, брат, тыште per fas et nefas, чын денат, чын деч поснат нимомат ышташ ок лий.
—	Тый, Aпполинарий Федулович. сайрак шоналте, ала иктаж йӧным муат, — урядник адак темыш.
Дьячок аракам йоктарен колтыш, вара адак шонаш тӱҥале. Шонен шинчыш-шинчыш да кычкырал колтыш:
—	Эврика! Мый муынам!.. Только тиде оксам шога.
—	Оксалан ме огына шого, — мане Чужган, — мыняр шога, тӱлена, паша гына лийже.
—	Паша лиеш, кызыт задаток шотлан лу теҥгем пуэт, вара паша лиймеке, адак кок лу теҥгем пуэт.
Чужган кугыза лу теҥгем луктын пыштыш.
—	Ну, ынде шешкычын метрикшым пу, эрла эргычын метрикшым налын кондо. Шкендан поп, «молан кӱлеш?» манеш гын, паспорт налаш кӱлеш, ман. Мый шӱденам, манын ит ойло. Эрла тол, паша лиеш. Ну, Варлам Яковлевич, теме...
Йӱшӧ дьячокын вуйжо шӧртньымак шога улмаш. Тудо пеш просто ыштыш. Метрик гыч посна серыш ышташ ямдылыме бланкым нале, тушакын, Макар ден Чачи тугай числаште венчаялтыныт, тугай-тугай свидетель лийыныт, манын возыш. Метрик кнага гыч тугай числа годсо листажым кушкед лукто, тудым у ий эртымеш тергыше ок лий, тунам вара кум поп, кум дьячок, ик якын улмаште пале — кӧ кушкедын, тушто мо возымо улмаш!
Макар ден Чачин метрикыштым делашке урга, вара, кагаз тӱшкам поген, поҥ деке наҥгая. Поп кагаз лудаш пеш ӧркана, адак тунам лачак унаже лиеш, поп луддеак кидым, печатьым пышта...
---
Тыге Макар ден Чачи венчаялтыч. Ынде Варлам Яковлевич пижын кертеш, ынде закон полша!..
Тагановскийын кагазше толмеке, Аркамбалне тума адак чот тӱҥале. Курыктӱрышкат шарлыш. Япар адак почетыш лекте. Земский начальник ден становой пристав тудым кучыр дене йыгыре шынден кудалыштыктат. Япар — тӱҥ свидетель. Япар ончыктымо почеш иктаж лу еҥым петыреныт. Волостной правленийын кудвечыштыже шогышо решёткан пӧрт темын. Аркамбал урядникын, марий-влакым йодышт-йодышт, мушкындыжат пуалаш тӱҥалын.
Арня гыч Чарлашке адак кок еҥым наҥгайышт, иктыжым — Курыктӱр гыч, весыжым — Мӱшылтӱр гыч. Кеч-кузе кырышт, кеч-кузе лӱдыктыльыч гынат, молыштым арестоваяш йӧршым ышт му. Молыжо урядник мушкындым авызлен, решёткан пӧртеш умдылам пукшен утлышт. Микипыр Яшаят кум сутка киен лекте.
Кок еҥым Чарлашке наҥгаймеке, чыла тыпланыш. Только нур паша вараш кодо. Уржа велаш тӱҥале. Микипыр Яшайын тӱредше еҥ шагал. Садлан Чачиат аважлан тӱредаш полшен. Григорий Петрович первыйже Чачим тӱредаш ынеж колто улмаш, тӱредаш тарлаш оксам пуэм, манын, Но Чачи ден аваже кӧнен огытыл.
—	Але марте тарлен тӱредыктен онал. Чачинат первый тӱредмыже огыл. Тарлен шогалтена гын, еҥ мыскылаш тӱҥалеш. Тарлыме шоҥыш оксаж дене чияшыже ыштен пуэт гын, асурак лиеш, — манын Яшай вате.
Григорий Петрович тудлан тореш лийын огыл. Адак Григорий Петровичым земский начальник ден становой пристав шупшкедаш тӱҥалыныт. Ындыже нуно йӧнанрак ыштеныт, Григорий Петровичым свидетель шотлан йодыштыныт. Григорий Петрович тиде маневрым ыҥылен налын. Земский начальник ден становой пристав шканышт кӱлешым Григорий Петрович деч налын кертын огытыл. Григорий Петровичын «ӱскыртлыкшӧ» нуным чот сырыктен гынат, нуно Григорий Петровичым тиде ганат тӱкен огытыл. Только Григорий Петровичым йодышт луктын колтымыжо годым гына становой пристав каласыш:
—	Григорий Петрович, тый тул дене модат!.. Григорий Петрович ыҥылыш: тиде — пытартыш шижтарымаш!
---
Аҥа тӱред пытарымеке, Яшай тыге каласыш:
—	Вес аҥана тораште, айста лучо, шкенан деке каен, чайым йӱына, вара иже тушко каена. Кечывалжат ынде торак огыл. Аваже, тый ончыч кай. Ме Чачи дене коктын кылтам нумалын кодена. Копнажым кызыт огына опто, уржа пеш кукшо.
—	Ала кылтажат кас марте нумалде чыта, нумалшылат велеш вет, — ойым ышта Яшай вате.
—	Тугеже лучо эр марте кийже. Йӱдым изиш вӱдыжга, эрдене эрак толын, нумалына, — мане Яшай,
Тидлан чыланат келшышт. Нылытынат мӧҥгышкӧ кайышт. Яшай ден ешыже капкам пурымо годым ала-кушеч Япар эртен кайыш. Чачим тура ончыш. Но Чачи тудым ыш шеклане. Сандене ачажмыт дек чай йӱаш пурыш: «Григорий Петрович кол кучаш каен, але толын огыл дыр», — шоналтыш.
Самоварым шуктен, ӱстел йыр шинчыныт ыле — капка почылтмо йӱк шоктыш. Чачи окнашке ончале, йол йыжыҥжат каен колтыш: кудвечыш Чужган Макар пура. Почешыже урядник, стражник толыт. Чачи тыш-туш ончале, омсашке руалтыш. Тиде жапыште пулдыр омса чолдырок шоктен почылто. Чачи шеҥгек чакналтыш, коҥга шеҥгек пурен кайыш, коҥга ӱмбак кӱзен, мурня ден коҥга шулдыр лукеш чӱчырнен, пызнен шинче, ончыланже портышкем-влакым шогалтыш.
Пӧртышкӧ Макар почеш Варлам Яковлевич ден Аркамбал урядник, Япар, сотник лувуй, адак Ведат ден ватыже пурышт. Кок стражник тӱан кодыч: иктыже — уремеш, весыже — кудвечеш.
—	Кинде шинчалда перкан лийже, ачий, авий, — мане Макар.
—	Туге лийже... Макар... — мане Яшай. «Макар» почеш «веҥе» маннеже ыле да, йылмыже ыш савырне. — Тол, кинде кочкаш шич.
—	Кызыт шинчын шогаш толын омыл. Мый Чачи дек толынам, кеч-кузе гынат, венчаялтын улына.
«Мом шойыштеш, кунам венчаялтын улына?» — Чачин шӱм мераҥла пыртка.
—	Чачи клатыште мо?
—	Ала, ме тудым огына шинче, ала-кушко каен.
—	Вот мо! — кычкырале Варлам Яковлевич. — Мемнан тый денет шуко кутырен шогаш врема уке. Тый ӱдыретым марийжылан пу. Ватылан марий деч посна илаш закон уке.
—	Мый тудлан еҥ шот дене, орваш шынден, ӱдырем пуэн колтенам. Тудо шке ватыжым кучен моштен огыл гын, мыйын титакем уке.
—	Кычалаш! — кычкырал колтыш Варлам Яковлевич.
Япар пӧртйымаке пурен кайыш, шырпым удырен-удырен ончыш.
—	Пӧртйымалне уке!
—	Чыла вере кычалаш!
Чачи ни илыше, ни колышо чытырен шинча.
Япар коҥга лукыш мийыш, кокыралтыш. Чачин эрде воктенже шокшын чучо...
«Ынде кучалтым» шоналтыш, вара шинчажланат пычкемышын койо...
Но Япар Чачим ыш уж. Изи окнан пычкемыш пӧрт Чачим утарыш. Коҥга ӱмбаке волгыдо шагал логалеш.
—	Клатыш шылын дыр, — шоктыш Макарын йӱкшӧ.
Клатым почыктен, кычал пытарышт — Чачи нигуштат уке. Сарайыште шудым чылт вужгыктен пытареныт, пакчаште пареҥге шудым тайыштылыт, ынде чылт ияла веле койыт. Тургым лугыч Япуш Григорий Петрович дек куржын колтыш. Григорий Петрович кол кучаш каен огыл, кечываллан Чачи толмым вучен. Япуш Григорий Петровичлан нунын дене могай паша лиймым ыҥылтарыш. Григорий Петрович тунамак Яшай дек куржо.
Тудын Яшай деке миен пурымыж годым кок урядник кудвече покшелне шогат ыле. Макар ден Япар пакча гыч тольыч.
—	Нигуштат уке, — каласыш Япар.
—	Кӧм кычалыда? — йодо Григорий Петрович.
—	Чачим кычалыт, — шоктыш Яшай вате. — Чачи еҥыным ала-можым шолыштын?
Яшай ден ватыже пӧртончылно шогат.
—	Господин урядник, кычалмыда ок кӱл, тудын ӱдыржӧ мый денем. Мый тудым марлан налынам.
—	Кузе? Кӧ венчаен?
—	Ме венчайде илена.
—	Кузе? Тый еҥ вате дене кузе илет? Теве тудо — Чачин венчайме марийже.
—	Тиде — шоя! Тудо ӱдыр тиде марий дене венчаялтын огыл.
—	Мый манам: венчаялтын! Вот мо, господин учитель, без спору, тый тудлан ватыжым пу, тыланет теве образованный барышня уло. Пычкемыш марий ӱдыр тыланет паре огыл.
—	Тиде тыйын пашат огыл, господин урядник.
—	Тый шке эрыкет дене от пу гын, ме вий дене налына!
—	Тӧчен ончыза.
—	Понетей-влак! Кычалме ок кӱл. Кычалме еҥда уна тиде еҥ дене.
«Кычалме ок кӱл» манмым колмекше, Яшай ватылан луш чучын колтыш. Чачи тугак, пелеколышо гай лийын, коҥга ӱмбалне шинча.
—	Ну, господин учитель, ит ӱскыртлане, закон ваштареш ит кае.
—	Еҥым виеш наҥгаяш закон уке.
—	Ӱдырым наҥгаяш ок лий, а шке ватым лиеш. Мом тый денет кутырен шогем, понетей-влак, кайышна учитель дек!
—	Мый школым тӱкылен коденам, господин урядник. Тӱкылымӧ ок лий гынат, мый тыйым кычалаш ом пурто. Тыйын мый денем кычалаш ордерет уло?
Варлам Яковлевич тул гай ырен кайыш. Тыглай кресаньык лиеш гын, Варлам Яковлевич шуко мутланен ок шого ыле, лочкен кышка ыле, но Григорий Петрович — учитель. Кернак, учитель кугу чинан огыл, но тудым зря тӱкаш ок лий, кӱлеш верыш вуйым шийын кертеш. Чёрт шинча, мом тушто ышташ кӱлеш. Варлам Яковлевич вуйжо дене саварыш миен пернымыла лие. Иван Ивановичат ок полшо, так веле ончен шога. «Становой пристав деч полышым йодаш возеш», — шоналтыш Варлам Яковлевич.
—	Ну, господин учитель, кызытеш чеверын, ме тый денет коктын вашке вашлийына.
Варлам Яковлевич лектын кайыш. Почешыже Иван Иванович, стражник-влак, Япар ошкыльыч.
Паша тыге савырнымылан Макар йӧршеш ӧрӧ. Вет тудо адак чот мыскылалте. Тунам кеч клатыште иктат уке ыле, а кызыт кунар еҥ погынен... Кернакак, капка ончылнат, кудвечыштат — еҥ лыҥ. Шукыжын кидыштышт, вачыштышт сорла уло. Ӱдрамаш-влак вӱд ведрам, жваным нумалыныт. Макарлан нуно лӱмын воштылаш толмыла чучеш... Кернак, шукыжо воштылыт. Григорий Петрович, кидшым оҥешыже кучен, кудвече покшелне ончен шога, тӱрвӧ лукшо дене воштылеш. Макар чытен ыш керт, лектын кайыш. Макар почеш Ведат ден ватыже тарванышт.
—	Касат вашке лиеш, иктаж кылтам ыштет гынат, асу, — ӱдрамаш-влак йӱк шоктыш. Ӱдрамаш-влак каяш тарванышт, почешышт пӧръеҥ-влакат кайышт. Григорий Петрович йодо: — Чачи кушто?
—	Пӧртыштӧ, коҥга ӱмбалне туртын шинча.
Григорий Петрович кок-кум гана тошкалмыж денак пӧртыш пурен кайыш. Чачим коҥга ӱмбач нумал волтыш. Чачи, Григорий Петрович шӱеш кержалтын, чытен кертде, мӱгырен шортеш.
—	Ит шорт, Чачи, ынде нуно огыт тол. Ит лӱд, мый тыйым нунылан ом пу! — Григорий Петрович Чачим эмратылаш тӱҥале. Эркын-эркын Чачи лыпланыш. Яшай вате йӱкшышӧ самоварым ырыктыш. Чыланат ӱстел йыр шинчын веле шуктеныт ыле — омса почылт кайыш, стражник пурен шогале, Чачи вынер гай ошем кайыш.
—	Григорий Петрович, тыйым становой пристав шӱда.
—	Йӧра.
—	Кызытак мияш шӱдыш.
—	Мый кызытак тарванем.
Григорий Петрович картузшым упшале. Стражник пӧрт гыч лекте.
—	Кеч-кӧ толеш гынат, мый дечем посна Чачим ида пу, клатыш сурален шындеда гын, сайрак лиеш.
—	Кызытак суралышаш. Чачи, лек, тушто Япушын вакшышше уло, киет.
Чачим клатыш суралышт, Григорий Петрович становой пристав деке кайыш.
Становой пристав Григорий Петровичлан пӱкеным пуыш.
—	Григорий Петрович, тый мом ыштылат? Молан еҥ ватым шке денет ашнет?
—	Константин Ильич, тудо — тудын ватыже огыл.
—	Кузе огыл? Теве венчаялтме нерген метрик кнага гыч — посна серыш.
Григорий Петрович, черке печатян кагазым ужмекше, йӧршеш ӧрӧ. Кагаз полный форма дене возымо, даже гербовый маркат пыштыме. Григорий Петрович адак савыркален ончыш, вара кычкырал колтыш:
—	Тиде кагаз — подлог! Тиде кагаз Морко гыч пуымо, нунын приходышт — Арыныште.
—	Мый тудым ом шинче, шойышт возеныт гын, нуно вуйын шогаш тӱҥалыт. Мый кызыт закон почеш Макар Чужгановлан ватыжым наҥгаяш полышым пуыде ом керт. Тый, конешне, вуйым шийын кертат, но мо верчын, вет тыйын тудлан нимогай праватат уке.
—	Ме коктын ваш-ваш йӧратена! Тудо Макарым ок йӧрате.
—	Законлан тиде шагал. Венчаялтме деч ончыч тудо «ом кае» манын кертеш ыле.
—	Вет тудо венчаялтын огыл!
—	Извините, Григорий Петрович, мый документлан утларак ӱшанем. Адак Аркамбалне чылан шинчат, Яков Никифоровын ӱдыржӧ Макар Чужгановлан марлан каен... Григорий Петрович, будьте благоразумны, шканет уто скандалым ит ыште. Тый изи отыл, шкат ыҥылет, закон пешкыде. Законым шуктыде ок лий.
Григорий Петрович нимоланат ӧрӧ: «Мом ышташ? Чачим вара пуэн колташ мо? Уке, ок лий, Чачи вара ала-мо лиеш!»
Минут чоло Григорий Петрович шонен шинчыш, вуйыштыжо тӱрлӧ шонымаш, тӱрлӧ сӱрет пӧрдын савырныш. «Теве Чачим, пидын пыштен, Макар наҥгая, Чачи уло кертмыжым кычкыра... Григорий Петрович шкетын кодеш. Йӧршеш шкетын! Тиде кечылаште Григорий Петрович Чачим воктенже ужын тунемын. Эрла Чачи ок лий... Уке, уке, тыге лийын ок керт! Мо лиеш, лиеш, лучо...» Умбакыже Григорий Петрович шонымым чарныш.
—	Константин Ильич, мом шӱдет, тудым ыштем, Чачим мый дечем ит нал...
Становой пристав шыргыжале: «Теве тыйым кушеч кучаш кӱлеш улмаш, — шоналтыш, — ынде тый мыйын кидыште лият».
—	Тидым ышташ лиеш, Григорий Петрович, но услуга за услугу, мый тыланет полшем. Ме тый денет коктын договорым шкенан коклаште ыштена: тый мыйын шӱдымем ыштет, а мый тыланет Чачим кодем. Официально, конешне, мый тидым ыштен ом керт. Но мый тыге ыштен кертам. Вес стан полиций мыйын станыштем мый дечем посна нимомат кычалын ок керт. Тушеч кычалаш толыт гын, мый тыйым шижтарем. Шкемын подчиненный-влаклан каласем: тыгай-тугай лиеш гын, адак кычалаш толыт гын, муаш огыл, манам. Тиде договор тувешке пудыртыдымылан шотлатеш, кувешке тый мыйын йодмем шуктен шогаш тӱҥалат... Ну, йӧра мо?
—	Йӧра, — Григорий Петровичын тӱрвыжӧ тарваныш.
—	Ну, тиде кечылаште мый Ивановын характеристикыжым вучем.
---
Григорий Петрович лектын каймеке, становой пристав деке Варлам Яковлевич пурыш.
—	Кузе ышташ шӱдет, ваше высокоблагородие?
—	Учитель дек миен кычалаш мый разрешенийым пуэн ом керт. Чарла гыч исправник деч йодаш кӱлеш.
Варлам Яковлевич ыҥылыш: учитель деч ӱдрамашым налман огыл... Тыге паша савырнымылан Варлам Яковлевич Аркамбал становой приставлан вуеш налын кайыш.
Эн чотшо Макарлан вожылмаш лие. Кузе мӧҥгышкыжӧ шкетын миен пура? Аркамбаке Варлам Яковлевич дене толмыжо годым тудо ончылгочак шонен толын: кузе Чачим авырен куча, кузе пидын пышта, кузе, игылтын, шкеж дек конда, кузе тудым туныкта! А кызыт тарантасыште урядник гына тӧҥге шинча. «Эх, тиде иям пуракыш налын шуашет!»
Варлам Яковлевич чоя, Черке-Солаш волен кодо, «тушто паша уло» мане. Мом «паша уло», ончет гын, Чужган кугыза ден кува ончык толаш намыс лиеш... Нуно пеш чот шыдешкат...
Мӧҥгышкыжӧ толмеке, Макарлан чот шыгыр лие.
Макарын шкетын толын пурымыжым ужын, Чужган кува чаргыжаш тӱҥале:
—	Муньыри, муньыри, муньыри! Тыгай лийшаш гын, пӧръеҥжат ом лий... Ватым кучен кертшаш огыл гын, иялан нальыч мо?.. «Пеш чапле, пеш мотор!» — Чужган кува Макарым оҥара. — «Ялыште огыл, нигуштат тыгай чапле уке! Мыланем тудо ӱдырым налын огыда пу гын, вӱдышкӧ тӧрштем, пиКталт колем!..» Тунам огыл, кызыт пикталташ кӱлеш! У-у, ия тӱшка, кидышкем верештеш гын, пурын пытарем ыле!
Аважлан ваштареш Макар нимомат пелешташ ок тошт.
КОКЫМШО ЙЫЖЫҤ
1
Валерий Викторович Тагановский ончылно кум тӱрлӧ кагаз кия: иктыже — Кудашнур ял гыч возен колтымо мирской приговор, весыже — Аркамбал земский начальникын суд паша гыч налын, Сакар нерген возымо, кумшыжо — Варлам Яковлевичын протоколжо. Кум кагазшымат так, моло еҥ лудмыла лудат гын, Сакарым кызытак тюрьма гыч луктын колташ кӱлеш. Но следователь — яраланак следователь огыл, яраланак юриспруденцийым тунемын огыл, тӧр верыштак лакым муыман огыл гын, следователь лиймыжат ок кӱл... Тагановский пашам келыштараш тӱҥале. Захар Ефремов чодраште кредалын? Кредалын... Значит, вуянче!.. Сӱрем годым карт-влакым поктен луктын? Луктын... Значит, юмым ок пагале. Кернак, карт-влак язычник улыт, вераштат нунын поганый. Поп-влак але урядник нуным тыге кожен луктыт гын, воштылтыш деч моло нимат ок лий ыле, но марий рвезе тыге ыштылын гын, значит, тудо — безбожник! Безбожник революционер лийде ок код! Кеч-кушеч ончет гынат, тиде Захар Ефремов — анархист-террорист!
Следователь Тагановский шканже тыгай ойым Шонен лукто, вара письмоводительжым кычкырале, Сакарым кондыкташ шӱдыш. Письмоводительжын лектын каяш тӱҥалмекыже ешарыш:
—	На всякий случай попросите в управлении, чтобы прислали одного полицейского, знающего черемисский язык.
Ик шагат гыч Сакарым кондышт. Тагановский адак йодышташ тӱҥале. Сакар тугак нимомат ок ыҥыле, садлан вашмутым ок пу.
—	Ах, какой он упрямый! — сырен, кычкырал колтыш Тагановский. — Позвать сюда переводчика!
Полицейский пурыш:
—	Чего изволите, ваше высокоблагородие?
—	Ты по-черемисски знаешь?
—	Так точно, знаю, ваше высокоблагородие!
—	Значит, можешь переводить с русского на черемисский язык и обратно?
—	Так точно, могу, ваше высокоблагородие!
—	Спроси у него, когда и как он стал участником революционной организации?
Полицейский Сакар век савырнен шогале, пеҥгыдын йодо:
—	Тый кунам да кузе лийынат ушнышо революционно организацийыш?
Полицейский йодмымат Сакар ыш ыҥыле. Сакар шып шога.
—	Вот он какой упрямый, даже по-черемисски отвечать не хочет! Он — настоящий заговорщик! — Тагановский кынел шогале, Сакар дек чылт воктекшак мийыш. — Ты что это? Отвечать будешь или нет?
Сакар шинчажым пыч-пыч ыштыш, адак нимомат ыш пелеште.
—	Ах, ты сукин сын! Ты издеваешься надо мною! Я тебя проучу! — Тагановский Сакарым нершуж гыч мушкынден колтыш. Сакарын нерже гыч вӱр йырр йоген лекте. Сакар нимо корштымымат ыш шиж, Тагановскийын мушкындымыж годым лач шинчажлан гына — смола заводышто под лукмо годсыла — кугу тул ик гана йолт койо, адак могыржо — чодрасыжлак — ырен кайыш. Шкенжым шке кучен кертде, Сакар Тагановский ӱмбак маскала керылте. Тагановскийым маскалак тодышт опта ыле — стражник-влак пӱтырен кучышт...
—	В карцер! — Тагановский ала-могай оралгыше ир йӱк дене кычкырал колтыш.
Сакарым, тюрьмашке наҥгаен, пычкемыш «чуланыш» петырен шындышт.
Валерий Викторович Чарла олалан «герой» лие. Чарлалан веле огыл, тудын чапше Озаҥышкат шарлыш, увер Петербургышкат кайыш. Ынде Тагановскийын чин чот нӧлтеш!
Сакарын шинчыме пычкемыш «чуланже» тугае: ни вийнен шогалаш ок лий, ни шуйнен возаш ок лий. Кочкаш-йӱашат лач кинде ден вӱдым веле пуат. Кочмо-йӱмыжым Сакар чыта ыле, вет чодраште пычал дене коштмыжо годым южгунам арня монь эртак кукшо киндым кочкын коштын. Эн йӧсыжӧ — четлыкыште шинчаш. Чодраште Сакар кушко шонен, тушко коштын тунемын. Чодрасе яндар юж дене шӱлен тунемшылан тысе пыкныше юж — осал дечат осал чер. Умбачше стражник-влак толын-толын ала-мом кычкырат — вурсат ала-мо? Шаҥге ик шучкыжо, пуренак, ала-молан Сакарым пылыштӱҥ гыч кок гана мушкындыш. Сакар адак, кынел шогалын, солалтен колтынеже ыле — вуйжо потолокеш шолт перныш. Сакар шоналтыш: «Нунын ваштареш тыште нимомат ышташ ок лий, тунамат, тыш кондымекышт, пеш чот кырышт... Сакарын чонжылан моткоч йӧсӧ, тыгай йӧсӧ тӱняште молын нигӧнат уке дыр. Сакар изи годсыж гыч тӱҥалын, тачысе кече марте шонен тольо, да шинчавӱдшӧ шкак чыпчаш тӱҥале. Сакар изи йочала нюсла.
Молан Сакарым тыге орландарат? Сакар мом осалым ыштен?
2
Иванов, Иван Максимович, Тумеръялыште учительлан куд ий шога. Тиде куд ий коклаште тудо шке школ пеленже ятыр кугу садым ыштен. Тудын садыштыже олмапу, вишня, шоптырвондо, эҥыжвондо кушкыт, кок йыраҥ мӧр уло. Олмапу коклаште иктаж коло мӱкшомарта коеш. Учитель жалований ӱмбалан мӱкш пуымо парыш — шӱдӧ коло теҥге талуклан — Иван Максимовичлан ятырак кугу асум ышта. Иван Максимович «Биржевые ведомости» газетым, «Вестник знания» журналым налын шога. Педагогика дене книга-влакат тудын ятыр уло: Ушинскийын, Амос Коменскийын, Песталоццин возымо книга-влакым Иван Максимович йӧратен лудеш. Ушинскийын «Родной язык» книгажым чӱчкыдын кучылтеш, Песталоццин южо романжым наизусть гаяк шинча.
Аркамбал волостьышто Иван Максимович моло учитель коклаште ончыл верым налын шога, инспекторат тудым молылан пример семын ончыкта, куд ийыште кум наградым пуэн. Мӱкш кучымыж ден сад шындымыжлан Тумеръял марий-влакат Иван Максимовичым пеш моктат, чӱчкыдын ой йодаш толыт. Иван Максимович калык деч тупуй ок кошт: кӧлан олмапум шуен пуа, кӧлан краж омарта гыч яшлык омарташ мӱкшым кусара, а южыжым эҥыж дене вареньым шолташ туныкта. Пакча саска шындымаштат, вольык ончымаштат Иван Максимович ыҥыла, кӱлеш ойым пуэн мошта. Теве тиде Иван Максимович Ивановын характеристикыжым становой пристав Григорий Петрович деч йодын...
Тумеръял гыч Аркамбаке куд меҥге лиеш. Тумеръялыш кайме корно ӱмбалне кугу ото уло. Воштшо лекташ меҥгат пеле лиеш. Тудо ото арка тӱрыштӧ шога. Тушто иман пушеҥге шагал шочеш, утларакше тумо, ваштар, писте кушкыт. Нунын коклаште ломбо, пӱкшерме, ош кӱсевондо, шем кӱсевондо талышненыт, коклан шуанвондо, пирыломбо коедат.., Шошым да кеҥежым тиде отыш Аркамбал кавалер ден барышня-влак шӱшпык колышташ коштыт.
Петро деч вара шӱшпык пеш ок шӱшкӧ. Моло кайыкат шагал мура. Кызыт чодраште вес тӱрлӧ симфоний шокта. Кызыт чодраште чоҥештылше, лудымо, тӱрлӧ-тӱрлӧ чонан-влак тӱрлӧ йӱкын ызгалыт, вуй мучаште ик семын з-з-з-з шокта.
Григорий Петрович ден Чачи ик корно кадыреш шогальыч. Тиде кадыр гыч ӧрдыжкӧ такыргыше йолгорно пура. Григорий Петрович Чачим тиде йолгорно дене наҥгайыш. Изиш каймеке. шыгыр чодра йоҥгыдеме. Григорий Петрович ден Чачи ото тӱрыш, курык серыш, лектыч. Курык серыште, ӱлнырак, кӱ лончо гыч ший гай яндар вӱд йоген лектеш, курык йымалне ятырак кугу ер коеш. Памаш вӱд, кӱ гыч кӱышкӧ тӧрштылын, ерышке йоген вола. Ерын шола могырыштыжо, чашкерлаште, мӱкшотар уло. Тиде отарыште омарта-влакше чыла тошто краж омарта улыт. Туге гынат, нуно лӱмын ыштыме йыгыре кашта ӱмбалне шогат...
Курык серже йӱдйымакыла тайыл. Садлан тыште лум вашке ок кай. Южо вереже, келгырак коремыштыже, лум Петро мартеат кия. Тиде шот гыч тыште пушеҥгат вара ужарга, шудат почеш кодын кушкеш, пеледышат Петро деч вара иже пеледаш тӱҥалеш.
Умбалне икияш пасу коеш. Шӱльӧ але ужарге, коклан гына тӱкӧ ыльчык пураш тӱҥалын. Шемшыдаҥ аҥа ош лум дене леведалтмыла коеш. Тушечын пеш тутло мӱй ӱпш кӱза. Элнет вес могырышто, чодра ӱмбалне, кандалгын койын, юж лӱҥгалтеш. Григорий Петрович Чачим вачыж гыч ӧндале, шке воктенже, курык сереш, шындыш.
—	Ончал, Чачи, могай сылне вер!
—	Кернак, пеш сылне, — кӧныш Чачи, Григорий Петрович пелен эҥертыш.
—	Могай сай игече, могай сылне пӱртӱс!
—	Тыгайыштыже илымет веле шуэш.
—	Тыге, Чачи. Тыгайыште илыме шуэш! Ме ончык илышаш еҥ улына! Но осал еҥ-влак мыланна илаш эрыкым ынешт пу. Нунын чонышт — кишке чон гай... Вет пӱртӱсын поянлыкше пеш кугу, чылаланат сита. Тыгай сай игечыште, пӱртӱс тыгай сылне улмаште куанен илаш кӱлеш ыле, но ала-молан чонышто куштылго огыл.
Григорий Петровичын ушышкыжо Вейнбергын почеламутшо пурыш. Григорий Петрович кынел шогале, ковра ӱдыр гай сылнын чийше пӱртӱсым ончен, Чачилан ойлаш тӱҥале:
Ликует и блещет природа в одежде зеленой.
В ней щедро разлиты все чары роскошного лета, 
В ней столько сокровищ тепла и лазурного света! 
Но — странное дело! — в такую чудесную пору 
Тоскливо и тщетно дыхание ищет простору, 
Свинцовая тяжесть ложится на душу сурово, 
На сжатых губах замирает свободное слово. 
И слышится уху — какие-то гадкие крики 
Несутся отовсюду, зловещи, отчаянны, дики, 
И видится глазу — какие-то гадкие люди 
Хохочут и топчут высокие мощные груди, 
И губят, и давят, и — черствы, заносчивы, тупы — 
С проклятием грозным садятся на бедные трупы. 
А лето ликует и блещет в одежде зеленой...
Григорий Петровичын ойлымыжым Чачи ок ыҥыле, но шӱмжӧ дене шижеш: Григорий Петрович пӱртӱсым мокта, неле илышлан ойгыра, осал еҥ-влакым карга...
Декламироватлен пытарымекше, Григорий Петрович йодо:
—	Чачи, сай вет?
—	Пеш сай, — мане Чачи.
Григорий Петрович ден Чачи коктынат ышт шиж: нунын ойышт тугае лие, кажныже шке шонымыжлан вашмутым пуэн...
Григорий Петровичым Чачи куанен онча. Тудын йӱкшӧ Чачилан пеш сылне музыкла шокта.
Григорий Петрович Элнет вес веке онча, тушто делянка руэм коеш. Ожно, учительлан шогалмыж деч ончыч, Хохряков озалан пу руаш Григорий Петровичат ятыр коштын. Чодрам ончышыжла, Григорий Петрович Галина Глафиран почеламутшым шоналтыш, Чачилан марлашке кусарен лудаш тӱҥале:
Чодрам руат, ужар самырык чодрам!
А шоҥго пӱнчын — пеш неле шонымаш...
Чылт мландыш вуйжым пӱгыртен, тӱкен ошмам,
Ончен огеш керт пӱнчӧ кӱшнысӧ кавам!
Чодрам руат... Молан? Ала пеш чот лӱшкалтын,
Пӱртӱсым тудо ӱжын помыжалта эрдене?
Ала лышташше-влак муреныт пеш куатлын,
У кечым, эрыкым моктеныт мурышт дене?
Чодрам руат... Но нӧшмыжӧ мландышке возеш...
Толеш саман. Кынелыт илыш вий дене мураш
Ужар онар-влак, иланен ава мландеш,
Куатлын угычын тӱҥалыт чот лӱшкаш!..
Чачилан тиде почеламут пеш келшыш. Чачин шкенжынат иктаж тыгайым ойлымыжо шуо. Только Чачи мом тыгайым ойлен мошта? Чачи йомакым пеш шуко шинча. Смола заводышто тудо пеш шуко колын.
—	Когой, шинчет, мый тыланет ик мутым ойлем?
—	Мом ойлынет, ойло.
—	Тый воштылаш от тӱҥал?
—	Молан воштылам? Огым.
—	Мый тыланет ик йомакым ойлем, колыштат мо?
—	Ойло, Чачи, ойло, мый куанен колыштам.
Григорий Петрович Чачи ваштареш шинче, Чачин шинчажым, умша тарватымыжым онча.
3
Чачи Григорий Петровичлан тыгай йомакым ойлыш.
Ожно, чодра нерашыште, ик марий илен. Тудын кок икшывыже улмаш — ӱдыржӧ ден эргыже. Ӱдыржӧ пешак йытыра лийын. Илен-илен, марийын ӱмыржӧ шуын. Колымыж деч ончыч марий эргыжлан тыге каласен:
—	Мый ынде колем. Акат капеш шуын, кӧ эн ончыч йодын толеш, тудлан марлан пу.
Ачаже кола. Акаж ден шольыжо илат. Ачашт колымек, пеш шукат ок лий, опкын толеш.
—	Ну, акатым пуэт мо?
Марийын акажым опкынлан пуымыжо шуын огыл гынат, ачажын мутшым пудыртен огыл, опкынлан акажым марлан пуэн колтен.
Марий шкетын ила, пеш йокрокын чучеш, акажымат ужмыжо шуэш.
«Акай кузе ила гын?» — шоналта.
Марий суртшым петыра да акажым кычалаш кая. Кая-кая, кая-кая... Чодра лишемеш... Курык ӱмбалне шӧртньӧ полат кечыла волгалт шинча. Марий полатыш пура, акаже шкетын шинча. Шольыжо толмылан акаже пеш куана, кочкаш-йӱаш луктын шында. Кочкын темшаш годым — куд меҥге кокла гыч лӱшкалташ тӱҥалеш! — опкын толеш.
—	Шольым, тышакын шыл, — манеш акаже, марийым ик чуланыш шылта.
Марий шылын гына шукта — опкын толынат пура:
—	Мо тыште айдемак-айдемак ӱпшалтеш?
—	Айдеме коклаште коштынат да, туге чучеш дыр... Мутлан тольо да, йодам: тый айдеме коклаште коштат, молан ик ганат шольым нерген от ойло, кузе тудо ила?
—	Тачат пӧрт ӱмбачше чоҥештен тольым. Только шольыч суртыштыжо уке, оралтыже пуста шинча.
—	Шольым тышке толеш гын, тый тудым мом ыштет?
—	Первыйлан унам ыштем, вес гана толеш гын, кочкам.
—	Шольым тыште.
—	Тыште гын, лекше.
Акаже шольыжым чулан гыч луктеш. Кернак, опкын тугай пайремым ышта — куд кече музыка мӱгыралт шинча.
Куд кече эртымек, опкын ватыжлан каласа:
—	Ынде шольыч кайже, уке гын пӱэм чыгылташ тӱҥалын.
—	Шольымлан шкетын илаш пеш йокрок, тый ала иктаж-вере тудлан келшыше ӱдырым шинчет?
—	Шинчем. Только тудым налаш йӧсӧ. Ну, тӧчен ончыжо. Шольыч марий гын, налын кертеш, марий огыл, муньырий гын, йомеш. Умбакыже ом ойло. Корныжлан кочкаш-йӱашыже пу. Вара тиде изи ныл шӧрынан атым пу. Тудо атым эн йӧсӧ жапыштыже веле почшо... Каяш кас велеш кӱлеш.
Акаже шольыжым, корнылан тӱзен, луктын колта.
Марий кая-кая, кая-кая... Чодра вишемаш тӱҥалеш. Курык ӱмбалне кӱ полат йылгыж шинча. Марий полат дек мия — ча-апле ӱдырым ужеш.
—	Тый декет пураш лиеш? — йодеш марий.
—	Лиеш, — манеш ӱдыр.
Марий капка гыч пурен гына шогалеш — тудым руалтенат кучат.
—	Сай петырыза! — кычкыралеш ӱдыр. — Мый чыла качым тыге ыштем...
Тудо ӱдыр тугай улмаш. Могай каче тудым йодын толеш — тудым кучен клатыш петыра. Кудвечыштыже тугай клат шымле шымыт улмаш. Марийым кӱ клатыш петырен шындат. Марий нимоланат ӧреш. Ик кече эрта, вес кече эрта — иктат толшат, йӱк пуышат уке. Акажын пуэн колтымо кочкышым кочкын пытара. Мӱшкыр шужа. Марийын чоныштыжо тугай йӧсӧ лиеш, эсогыл йылме дене каласашат ок лий. Лачак тунам опкын пуымо атыже ушешыже возеш. «Почын ончышаш», — шоналта. Ныл шӧрынан атым почын колта, тунамак тугай музыка шокташ тӱҥалеш — тыгай музыка тӱняштыжат уке ала-мо! Тунамак ӱдырын суртышто мо илыше чонан уло — чыла кушташ тӱҥалеш. Ӱдырынат йолжо шкак нӧлталтеш. Куштен-куштен, ӱдырат, суртысо чыла еҥат ярнен пытат, но нигузеат куштен чарнен огыт керт. Ӱдыр куштен-куштен кычалеш: «Кушеч тыгай музыка лектеш?» Марийын шинчыме клат деке шуэш — музыка йӱк тушеч лектеш. Ӱдыр клат омсам почеш, марийым сӧрвалаш тӱҥалеш:
—	Музыкетым чаре, мом шӱдет, тудым ыштем, мом йодат, тудым пуэм.
—	Мыланем марлан миет?
—	Огым!
—	Туге гын, але кушто изишак.
Изиш лиймеке, ӱдыр адак сӧрвала:
—	Кузе-гынат чаре.
—	Мыланем марлан миет?
—	Огым!
—	Туге гын, кушто изишак.
Ӱдыр кушта. Ындыже чотак ярнен. Адак марийым сӧрвала:
—	Кузе гынат чаре!
—	Мыланем марлан миет?
—	Мием, только чаре.
Марий атыжым комдыштен шында. Тунамак музыка чарна. Куштышо-влак, кӧ кушакын шогалын, тушанак йӧрлын каят. Ӱдыр шкежат тырын-тӱрын лиеш, марий, миен, руалтен ок кучо гын, тунамак йӧрлын кая ыле.
Марий, ӱдырым нумалын, полатышкыже пурта. Изиш лиймеке, ӱдыр шӱлалта:
—	Ну, марий, тый мыйым сеҥышыч. Мый ынде тыйын ватет лиям. Тый тиде суртлан оза лият. На тыланет сравоч-влак, кай клатлашке, тушто петырен кийыктыме каче-влакым луктын колто. Тушто иктаж шымлу шым каче уло докан. Только кӱртньӧ омсан клатым ит поч, тушто кийшым ит ончо. Мый ынде малаш возам, тый мыйым пеш чот нойыктарышыч.
Ӱдыр малаш возеш. Марий, клатым почеден, каче-влакым луктын колташ тӱҥалеш. Каче-влак чылт ярнен пытеныт, луышт ден коваштышт веле. Чарашке лектыт да, марийлан тауштен, мӧҥгышкышт нушкыт. Тыге, клат-влакым почеден, марий кӱртньӧ омсан клат дек шуэш. «Молан тидым почаш ыш шӱдӧ? — шона марий. — Почам гын, мо лиеш?»
Марий клат омсам почеш. Тушто кӱртньӧ шинчыр дене шинчырлыме кум вуян опкын кия.
—	Марий, тый улат мо? Ну тый, марий, пеш патыр улат. Ӱдырым сеҥышыч. Ӱдыр мыйым тыге кум ий годсек орландарен кийыкта. Эй, марий, ик катыш кинде ден ик корка вӱдым мыланем конден пуэт гын, мый тидым нигунамат ом мондо ыле.
Марий опкыным онча: опкын тугай какши, пыкше шӱла. Марий опкыным чамана. Ик катыш кинде ден ик корка вӱдым конден пуа. Опкын катыш киндым кочкеш, корка вӱдым йӱэш.
—	Ну, марий, тау, тый мыйым ылыжтарышыч. Чеверын!
Опкын могыржым рӱзалта, шинчыр шӱйшӧ шӱртыла кӱрышт возеш. Опкын клат гыч мардежла лектын кая, полатыш пурен, ӱдырым солалта, кӱшкӧ кӱзен каен, умбаке чоҥешта. Марий нимоланат ӧрын кодеш. Теве тыланет ӱдыр, теве тыланет сӱан!
Шортын, ойгырен, нимат ышташ ок лий. Марий ӱдырын вӱта гыч эн чапле имньым луктеш да опкын почеш кая. Кая-кая, кая-кая, ала арня эрта, ала талук — чодра вишемаш тӱҥалеш, курык ӱмбалне чинче полат чолга шӱдырла йолген шинча. Марий полатыш пура, ӱдыр тушто шинча. Марий миймылан ӱдыр пеш куана.
—	Ой, кузе мыйым муыч?
—	Тугак муым, айда ынде мӧҥгӧ каена.
Марий вӱта гыч имньым луктеш. Ӱдырым кушкыжыкта, да нуно кудалыт. Изиш лиймеке, опкын толеш.
—	Ӱдыр кушто?
—	Ӱдырым марий наҥгайыш, — манеш вувер кува.
—	Ну, огыт утло, — манеш опкын. — Кочкаш-йӱаш кондо.
Опкын кочкеш-йӱэш, вара малаш возеш. Ик омым тазан гына мала, кынелеш, вувер кувалан мончаш олтыкта, мончаш пура, адак кочкеш...
—	Ну, ынде тарванаш лиеш!
Опкын ола вӱльым кушкыжеш, марий ден ӱдырым поктен кудалеш. Марий ден ӱдыр пел корнышкат огыт шу — опкын нуным поктен шуэш. Марийым кучен пуштеш да, шувышыш чыкен, имне ӱмбалан пидеш, имньым чодрашке колта. Ӱдырым мӧҥгеш наҥгая.
Имне кая-кая — марийын акаж илыме полат дек шуэш, шинчал колта. Марийын акаже имне. ӱмбалне шувышым ужеш, почын онча. Шувышышто шольыжо кия. Тудо шувышым клатыш пышта.
Кас велеш опкын толеш. Ватыже (марийын акаже) тудым пукша, йӱкта, вара опкынын вуйыштыжо тийым кычалаш тӱҥалеш. Опкынын тийже пӧрткайык гае... Марийын акаже тийым чӧгыт дене перен пуштеш. Тий кычалме годым опкын сурлен кия. Марийын акаже йодеш:
—	Тый тӱня кумдыкеш коштат, чыла шинчет, а кузе колышым ылыжтыман — тудым шинчет мо?
—	Ӱмыр шуын колышым ылыжташ ок лий, а кӧ лугыч колен гын, тудым ылыжташ лиеш.
—	Кузе лиеш?
—	Курык гыч йогышо памашысе илыше вӱдым веле шӱрӧ — тунамак ылыжеш.
Опкын мален колта. Марийын акаже курык памашыш куржеш, тушечын илыше вӱдым конда, шольыжлан шӱра, шольыжо тарвана.
—	Чффу-у... Мо шуко маленам, — манын, кынел шинчеш. Вара шарнаш тӱҥалеш. Мо лиймыжым акажлан чыла ойла.
—	Тый тыште шыпак шинче, уке гын курскат тыйым кочкеш. Мый туддеч ыҥылен налам — тыланет кузе полшаш лиеш.
Марийын акажын полатыш пурен шуымыж годым опкын помыжалтын улмаш.
—	Тый кушто коштат? Мыйын кочмо шуэш. Марийын акаже опкыным чот пукша. Утларакше чапле аракам йӱкта. Опкын руштеш. Марийын акаже йодеш:
—	Тый кум вуян опкыным шинчет мо?
—	Кунам ом шинче! Тудо мыйын изам. Тыланет молан кӱлеш?
—	Так... Тудо молан ок тол мемнан дек?
—	Тудо ик вере шинчырлыме кия.
—	Тудо мучыштен.
—	Кушеч шинчет?
—	Шольым мӧҥгӧ кайшыжла пурен каласыш.
—	Ала тудо мучыштарен?
—	Тудо.
—	Тарванаш ом ӧркане гын, мый тудым, поктен шуын, кочкам ыле. Тугеже шольычлан мотор ӱдыр тӱкнен огыл?
—	Тудо ӱдырым изат ынде иктыланат ок пу дыр?
—	Ой, изай деч мучышташ йӧсӧ. Туддеч тале имнян тиде велне иктат уке. Тудын имньыж дене акайын ик имньыже ӱчашен кертеш ыле да, тудымат акай котыраҥден пытарен. Саде имньым ачалаш гын, тӱняштат тугай имне ок лий. Только акайын Нимо толкыжат уке, имньыжым ончен ок мошто. Тудлан имньыжат молан кӱлеш? Тудын эргыже уке, улыжат латкок ӱдыржӧ веле.
—	Тугеже тудо имньым тый туддеч йодын нал.
—	Нал! Вучен шинче, пуа тудо тыланет.
—	Молан кӱлеш тудлан?
—	Вувер чонжым темаш. Саде имньылан лийын тудо шуко еҥым кочкын.
Опкын адак мален колтыш.
Акаже марийлан тидым чыла ойлыш.
Марий каяш тарваныш:
—	Тудо имне мыйын лиеш.
Акаже марийлан кочкаш-йӱаш шувышыш опта: киндет, шылет, мунет... Марий лектын кая. Кая-кая, онча: корно тӱрыштӧ маска ярнен кия.
—	Молан тыште киет, маска?
—	Пеш мӱндыркӧ коштынам, чылт ярненам. Кеч ик катыш киндет уло гын? — манеш маска.
Марий маскалан ик сукыр киндыжым луктын пуа.
—	Ну, тау, марий. Иктаж-гана кӱлеш лиям гын, на, тидым когарте, — маска шке пунжым марийлан кӱрлын пуа.
Марий кая-кая, кая-кая, онча: корно тӱрыштӧ раке ярнен кия.
—	Молан киет, раке?
—	Пеш мӱндыркӧ миенам, пеш ярненам, ик падраш шылет уло гын, марий? — йодеш раке.
Марий ракылан ик моклака шылжым луктын пуа.
—	Пеш тау, марий, иктаж-гана кӱлеш лиям гын, на, тидым когарте, — раке азыр вуйжым изиш катен пуа.
Марий умбаке ошкылеш. Кая-кая, онча: корно тӱрыштӧ мӱкш ярнен кия.
—	Мӱкш, молан тый тыге киет?
—	Мый пеш мӱндыркӧ коштынам, пеш чот ярненам. Иктаж чӱчалтыш мӱет уке гын, марий?
Марий мӱкшлан ик совла мӱйым луктын пышта.
—	Ну, тау, марий. Иктаж-гана туткарыш логалат гын, на, тидым когарте, — мӱкш шулдыр мучашыжым пуа.
Марий кая-кая... Чодра вишемаш тӱҥалеш. Ик вӱд тӱрыштӧ шӱкшӧ оралте коеш. Марий тушко мия. Оралте йыр, пече меҥге еда, — эртак айдеме вуйкорка. Марий оралтыш пура, тудым шӱкшӧ кува вашлиеш.
—	Тый тышке молан толынат, марий?
—	Пашам кычал толынам.
—	Мый тыйым имне кӱташ тарлем. Ак шотышто тыгай лиеш: кум кече кӱтен кертат гын, мыйын вуем руалат, от керт — мый тыйыным.
Марий пече меҥге вуй еда кечыше вуйкоркам ончалят, могыржылан йӱштын чучӧ. «Но, мо лиеш лиеш, — шоналтыш, — келшышаш».
—	Ну, туге гын, туге, кӱтен ончем.
—	Шеклане, кеч ик имньым мӧҥгӧ от кондо гынат, вует тиде пече меҥге вуйышто лиеш.
Шоҥго куван котыран имне деч моло уке. Тудо ӱдыржӧ-влакым имньым ышта, «мӧҥгӧ ида тол» манын туныкта.
Эр шуэш, марий кӱташ каяш ямде. Кува кычкыра:
—	Капкам поч!
Марий капкам почеш, латкок имне, почын-вуйын чумедыл, кудал лектыт, вигак чодраш пурен каят, марий ужын гына кодеш. Марий чодра тӱрыш мия; э-э, тушто имньым муаш итат шоно. Марий пундыш ӱмбак шинчеш, шонаш тӱҥалеш. Трук ушышкыжо маска ой пурен кая. Марий помышшо гыч маска пуным луктеш, шенеш тулым савен, когарта. Шукат ок лий, маска толын шуэш. Маскалан марий ойгыжым ойла.
—	Ит ойгыро, чыла лиеш, — манеш маска. Тудо маска — маска он улмаш. Тудо чодрашке кая, пӱтынь маска-влакым поген чумыра да имне-влакым покташ тӱҥалеш.
Шукат ок лий, имне-влак, маска деч лӱдын, ушдымыла шкешт дек кудал толыт. Тидым ужын, шоҥго кува куржын лектеш.
—	Молан толыда?
—	Нигузе ок лий. Чодраште эртак маска, — маныт ӱдыржӧ-влак.
—	Ну, йӧра, веран-верышкыда кайза. Тыгодым марий толын пура.
—	Сай кӱтышыч? — йодеш кува.
—	Сай кӱтышым, — манеш марий.
Эрлашыжым марий капкам веле почын шукта — имне-влак, почын-вуйын чумедыл, кудал лектыт, вигак вӱдыш пурен каят. Марий вӱд тӱрыш мия: ну, мом ышташ? Вӱдыштӧ имньым кушак муат?
Марий кӱ ӱмбалан шинчеш, шонаш тӱҥалеш. Кенета ушышкыжо раке пурен кая. Раке азырым луктын когарта. Изиш лиеш, раке толеш. Ракылан марий ойгыжым ойла.
—	Ит ойгыро, чыла сай лиеш, — манеш раке. Саде раке — раке он улмаш. Тудо вӱдыш пурен кая, пӱтынь ракым поктен луктеш. Раке-влак имньым чывыштылаш тӱҥалыт. Имне-влак, раке деч лӱдын, ушдымыла койын, мӧҥгышкышт кудал толыт. Тудым ужын, авашт куржын лектеш.
—	Молан толыда? Мыйын вуем пытарынеда мо?
—	Нигузе чыташ ок лий: раке-влак пеш чывыштылыт.
—	Ну, йӧра, веран-верышкыда кайза.
Ӱдыр-влак каен колтат. Лач тыгодым марий толын шуэш.
—	Сай кӱтышыч? — йодеш кува.
—	Сай кӱтышым, — манеш марий.
Эрлашым адак марий капкам почын веле шукта, имне-влак, почын-вуйын чумедыл, кудал лектыт, вигак южышко, кӱшкӧ, каен колтат — марий ужын веле кодеш. Марий пасушко лектын ончалеш: имне-влакым кушто муат? Марий мланде ӱмбак волен шинчеш. Трук ушышкыжо мӱкш ойлымо пурен кая. Марий мӱкш шулдырым луктын когарта. Пеш шукак ок лий, мӱкш толын шуэш. Мӱкшлан марий ойгыжым ойла.
—	Ит ойгыро, чыла сай лиеш.
Мӱкш кая. Тиде мӱкш — мӱкш он улмаш. Тудо уло чодрасе мӱкшым пога, имне поктылаш колта. Мӱкш-влак пылла толыт, имне-влакым пӱшкылаш тӱҥалыт. Мӱкш деч лӱдын, имне-влак мӧҥгышкышт ушдымыла кудал толыт. Нуным ужын, авашт куржын лектеш:
—	Молан толыда? Ынде мыйын вуем пытарышда!
—	Нигузеат ок лий чыташ, мӱкш пеш пӱшкылеш.
—	Ну, веран-верышкыда кайза.
Ӱдыр-влак каен колтат. Лачак тыгодым марий толын шуэш.
—	Сай кӱтышыч? — йодеш кува.
—	Сай кӱтышым, — манеш марий. — Ну, кувай, мый шке мутем шуктышым, ынде тый мутетым шукто, воч, вуетым руалам.
—	Вуем ит руал, мом йодат, тудым пуэм.
—	Вуетым чаманет гын, котыран имнетым пу.
—	Эй, тугай котыран имне дене мом ыштет? Мый тыланет эн чапле имньым пуэм.
Кува шӱшкалтен колта, латкок имне тугай чапле толын шогалыт, нигудыжым налаш ӧрат, иктыже весыж деч чапле.
—	Йӧратыметым нал, — манеш кува.
—	Уке, мыланем котыран имнетымак пу, — манеш марий.
—	Котыран имньым ом пу, — манеш кува.
—	От пу гын, вуетым руалам.
Тыге ятыр ченгесат, вара кува котыран имньыжым пуа.
Марий котыран имньым вӱда да вӱд тӱрыш наҥгая, тушан сайын мушкеш, ӱмбакыже шӱшмӧ ӱйым шӱра, вара наҥгая. Корно чак огыл. Кайшылак имньын котыржо кошкен тӧргалт возеш. Марий имньым кушкыж шинчеш. Имне шулдыран гай кая. Пеш кужунак жап ок эрте — имне марийым чинче полат деке намиенат шукта.
Полат деке миен шушаш годым имне айдемыла ойла:
—	Тау, тый мыйым пагалышыч, котырем эрыктышыч. Опкын тукымлан мый кунар полшенам гынат, ик ганат мыйым тыйын семынет мушкын эрыктен огытыл, котыреш веле вареныт. Мый шинчем, тый тышке толат... Но ме тышке вигак огына пуро. Теве тушкырак, кӱ курыкыш, каена. Тудо курыкышто кугу тумо шога. Тудо тумо кӧргыштӧ изи шондык уло. Тудо шондыкышто шӧртньӧ муно уло. Тудо шӧртньӧ муно кӧргыштӧ — опкынын чонжо. Саде муным пудыртен, опкын чоным пытарет гын, вара опкын шкак пыта. Только, тушко миймекет, тыйым тӱрлӧ осал лӱдыкташ тӱҥалеш, тый нимо дечат ит лӱд, шондыкым нал.
—	Тау поро оетлан, поро имне. Мыйым тушко наҥгае.
Имне марийым кугу тумо дек намия. Марий тумо дек миен шогалеш, нимоланат ӧреш. Тумо йыр кугу кишке, кум йыр пӱтырнен, марий ваштареш вуйым веле нӧлтен чужга, тумо укшышто кугу пырыс шинча, шинчаже тулла йӱла. Тумо йыр ала-могай касвычыраҥге гай шулдыран-влак чоҥештылыт, тумна-влак пӧрдыт...
—	Ит лӱд, — манеш имне.
Марий кугу ровым налеш да чылаштым тушеч лупшен колта, вара, тумыш кӱзен, изи шондыкым налын вола, имне ӱмбакше кӱзен шинчеш, да имне тудым кайыкла наҥгая. Шукат ок лий, чинче полат деке намиенат шукта. Марий кудвечешак шондыкым пудырта, муным кидышкыже налеш. Полатышке пура, опкын тӧшакыште кия, пеш йӧсын кечкыжеш. Воктенже вувер кува шога.
—	Мо лийынат, шоляш? — манын йодеш.
—	Ала-молан таче мылам неле, каньысыр.
—	Тый ынде йӧршеш пытет! — кычкырал колта марий.
Опкын, уло вийжым поген, кынел шинчеш. Марий шӧртньӧ муным темдалеш. Опкын йӧрлын кая. Лаштыргыше муно шӱм коклаште изи чара коля почаҥеш. Марий тудымат шӱй гыч темдалеш, опкын кугун шӱлалта да йолварняжым шаралтен возеш.
—	Ой, шольым, мом ыштышыч? — урмыжеш вувер кува.
—	Мом тыште магырен шогет, лек тышеч! Тендан гай амырчыкым тегак тыште ом шогыкто.
Марий опкыным куча да вигак окна гыч уремыш шуа. Опкын шӱрашын шалана. Пийже, сӧснаже тушко погынат, опкыным кочкын колтат.
Марий ӱдырым кычалаш тӱҥалеш, эн шеҥгел пӧлемыш шуэш.
—	Айда ынде, опкыным мый пытарышым.
—	Туге гын, каена. Только тиде полатымат наҥгаяш кӱлеш.
—	Кузе наҥгайыман?
—	Теве ужат.
Ӱдыр ден марий тӱгӧ лектыт. Ӱдыр кӱсенже гыч ош шовычым луктеш, полат воктен шаралта. Кенета полат турташ тӱҥалеш, модыш ате гай веле кодеш. Ӱдыр полатым шовычеш пӱтыралеш да кӱсенышкыже чыка. Вара ӱдырын илыме верыш кудалыт. Ӱдыр илыме верыш шуыт. Марий имне деч йодеш:
—	Тушто мыйын акам опкын дене ила, тудым утараш ок лий гын?
—	Лиеш, — манеш имне. — Тудым утарена.
Ӱдырын полатшымат тугак ош шовычеш вӱдылын пыштат. Марий адак котыран имньым кушкыжеш, а ӱдыр опкынын вӱльыж ӱмбак шинчеш, да коктынат кудалыт. Кудалыт-кудалыт — марийын акаже илыме верышке шуыт.
—	Акай, — манеш марий, — ала тыят шкенан деке миет?
—	Пеш мием ыле да, опкын деч лӱдам.
—	Лӱдмет ок кӱл!
Марий ден ӱдыр акаштымат имне ӱмбак шындат, шӧртньӧ полатымат ош шовычеш вӱдылыт, вара марийын илыме чодра нерашышке кудалыт... Кудалыт-кудалыт, кенета куд меҥге коклаштак мӱгыраш тӱҥалеш — опкын покта...
—	Тиде — опкын покта вет? — марий имньыж деч йодеш.
—	Опкын, — манеш котыран имне.
—	Ынде мом ыштена?
—	Ит коляне, — манеш котыран имне, — ме шке шотым муына. Те изиш ӧрдыжкырак каен шогалза...
Марий имньылан ӱшана. Кумытынат имне ӱмбачышт волат, ӧрдыжкырак каен шогалыт. Тиде жапыште опкын толын шуэш. Имне-влак опкыным авырен шогалыт, опкынын имньыжлан шке имне йылмышт дене ойлат (кумытынжо нуно кудалшыштлак каҥашеныт):
—	Молан мыланна опкынлан полшен кошташ? Ме лучо марийлан полшаш тӱҥалына... Ужат, марий могай сай: акайнам котыр деч тӧрлатен.
Имне-влак чылан ик тукым улыт улмаш. Опкын тукым нуным пеш индырен ашнен. Опкынын кушкыж толмо имнят моло дене келша, тунамак ӱмбачше опкыным налын шуа. Имне-влак опкыным йӧршеш, тошкен-чумен, лаштыртыл пытарат...
Тылеч вара опкын тукым мланде ӱмбалне пытен.
Марий ден акажым да чапле ӱдырым имне-влак чодра нерашышке конден шуктат. Имне ӱмбачышт волат, ош шовычыштым шаралтат — кумылянышт кум чапле полат лийын шинчеш. Чапле ӱдыр марийын ватыже лиеш. Имне-влак нунылан служитлаш тӱҥалыт. Тыге марий опкын деч утлен...
Тиде йомакым колмекыже, Григорий Петрович чот шонаш тӱҥале: «Кузе опкын-влак деч утлаш?.. Вет земский начальникше, становой приставше, Панкрат Иванычше, Чужган кашакше — опкын огытыл мо?..»
4
Григорий Петрович ден Чачин Тумеръялыш миен шумышт годым кечывал изиш эрталтен ыле. Иван Максимович лачак садыште мӱкшым ончен. Уна-влакым тудын ватыже, Зинаида Васильевна, вашлие.
—	Толза, толза, Григорий Петрович! — мӱндырчынак кычкырале Зинаида Васильевна.
—	Поро кече лийже, Зинаида Васильевна! — Григорий Петрович картузшым нӧлтале. — Иван Максимович мӧҥгыштыжӧ мо?
—	Мӧҥгыштыжак, садыште мӱкшым ончаш толаша ала-мо. А тидыже кӧ тугай? — Зинаида Васильевна, Григорий Петровичым шара шинчаж дене ончалын, Чачи нерген йодо.
—	Ах, извините, Зинаида Васильевна! Мый тендам палдараш монденам. Тиде мыйын оръеҥем, йӧраташ, туныкташ йодам. Зинаида Васильевна, тый тудым еш илышлан туныкто... Шкат шинчет, шукыжо годым марийже ватыжым туныктен ок мошто. А тый, Зинаида Васильевна, шуко ватылан пример лийын кертат.
—	Ах, могай кавалер лийын, комплиментым кузе ойлыштеш!
—	Комплимент огыл, мый кернакак ойлем, Чачи еш илышлан тый дечет тунемже, шонем.
—	А мо? Ме удалан огына тунем! — Зинаида Васильевна Чачим, пулыш ӱмбачын ӧндалын, пӧртышкӧ пуртыш.
Зинаида Васильевнан Чачим тыге сайын вашлиймыже Григорий Петровичлан пеш сай чучо. Кернак, Чачи Зинаида Васильевна деч шукылан тунем кертеш. Чачи — ушан ӱдрамаш, кеч-момат вашке ыҥыла. Лудашат кум кечыште гаяк тунеме.
—	Моктем, моктем, Григорий Петрович! — пӧртышкӧ пурымеке, Зинаида Васильевна мутым лукто. — Тый чылт геройла ыштенат. Ме маска лукышто илена гынат, колын улына вет...
Зинаида Васильевнан мутшо Григорий Петровичын шӱмжым чылт кӱртньӧ козыра денак удырале. «Геройла!..» Эх, Зинаида Васильевна!.. Тый вет от шинче, могай ак дене Григорий Петрович Чачим сулен! Тый тудым шинчет ыле гын, Григорий Петровичын кызыт тендан дек молан толмыжым палет ыле гын, тудын дене тыге ныжылгын от мутлане ыле. Но тидым иктат ок шинче. Тидым Чачиат ок шинче».
—	Шичса, изиш каналтыза! Иван Максимович пашажым вашке пытара, теҥгечсе деч кодшыжым веле онча.
—	Мыланна лийын Иван Максимович шке пашажым ынже кӱрл. Мый лучо тудын дек шке каем. Мыланем, Зинаида Васильевна, шарупшым гына пу.
Зинаида Васильевна Григорий Петровичлан шарупшым конден пуыш.
—	Чачи, тунем, ончо, Зинаида Васильевна кузе шке пыжашыжым тӱзен! Зинаида Васильевна, тый Чачилан шке секрететым ойло, — воштылалын, Григорий Петрович омса кылым кучыш, вара адак савырнен шогале.
—	Тый кайшашышкет кае, пӧръеҥлан мемнан секретым колышташ ок йӧрӧ, — Зинаида Васильевна Григорий Петровичым мыскара йӧре луктын колтыш, вара, самовар шындышыжла, Чачи деч шыман йодышташ тӱҥале:
—	Урядник ден стражник-влак толын пурымек, пеш чот лӱдыч вет?
—	Тушакынак колен колтем, шонышым, — Чачи, нимом тойыде, Зинаида Васильевналан чыла ойлыш.
Зинаида Васильевна Чачим чаманен вӱчкалтыш:
—	Ну, нимат огыл, ынде чыла эртен. Ончыкыжо сай илаш шоно, Григорий Петрович — поро еҥ...
Самовар шуо. Зинаида Васильевна ӱстембаке погаш тӱҥале. Зинаида Васильевна мом кузе ышта, кузе кучылтеш — Чачи ученица семынак кӱта.
Тиде жапыште Григорий Петрович ден Иван Максимович толын пурышт. Иван Максимович кидешыже ик раме карашан мӱйым кучен.
—	Зина, на, раме гыч пӱчкын лук, — Иван Максимович карашым пуыш.
—	Ваня, вес вургемым чие, пеш лавыргенат.
—	Ну, уж извините, Зинаида Васильевна, тиде — лавра огыл, а настоящий тумеръяльский пчелиный ароматический мӱй! — воштылеш Иван Максимович. — А, впрочем, мый ничего не имею против того, чтобы вес вургемым чияш, только ончычын кид ден шӱргым мушкаш кӱлеш.
Иван Максимович шӱргӧ мушкаш кайыш. Зинаида Васильевна Григорий Петрович дек савырныш:
—	Григорий Петрович, тый мыняр ияш улат?
—	Спаслан коло ик ийым темем.
—	Тугеже тый але салтаклан шогалын отыл, ончыкшо иже шогалат...
—	Туге, Зинаида Васильевна. Только тиде тыланет молан кӱлеш? Тыгай самырыклан ӱдыр налаш ондак, маннет мо?
—	Уке, туге манаш мый ом шоно, только икте мыйым коляндара... Тый кызытрак газетым лудынат?
—	Вожылмаш гынат, вигак ойлаш верештеш: кызытрак газетым кидышкем кучен омыл.
Зинаида Васильевна Григорий Петровичлан «Биржевые ведомости» газетым конден пуыш. Григорий Петрович газетым шаралтыш, первый велыштыжак шолдра буква дене возымо: «Австрийский ультиматум Сербии»... Григорий Петровичын чонжылан йӧсын чучо... тунамак газетыш керылте...
Зинаида Васильевна Чачилан сурт кӧргыжым ончыктен коштыкта. Изиш лиймеке, Иван Максимович ош тувырым чиен тольо.
—	Ну, ынде кид пуашат лиеш. Кузе вара кутырымаш, Татьяна Яковлевна? — Иван Максимович Чачилан кидым пуыш.
—	Йӧра, изиракын, — манын, Чачи Иван Максимовичын кидшым кучыш.
—	Ӱстелтӧрыш шичса, — мане Зинаида Васильевна, Чачим воктенже шындыш, чайым темкалаш тӱҥале. Иван Максимович ден Григорий Петровичат шинчыч.
—	Иван Максимович, мо тиде тыгай? Австрий ден Сербий коклаште сар тӱҥалешак мо? Австриет Сербийлан пеш неле, провокационный условийым шында.
—	Мыйын шонымаштем, Австрий ден Сербий шке коклаштышт веле огыл кредалаш тӱҥалыт — чумыр Европа мучко война тӱҥалеш.
—	Неужели Россият сарыш пижеш?
—	Чыла гычат туге коеш: сар эн ончыч Россий ден Австро-Венгрий коклаште тӱҥалеш, вара ик велым Германий, вес велым Франций пижыт, эн почеш Англий ушна...
—	Вет тиде пеш шучко сар лиеш!
—	Туге, вӱр кугун йогаш тӱҥалеш.
—	Эн арамже мемнан марий калыкын вӱржӧ йогаш тӱҥалеш.
—	Сар шемерлан иктыланат ок кӱл. Руш ден суас, моло калык шемерат сареш вӱржым арам йоктара, — Иван Максимович тӧрлатыш.
—	Руш ден марийым таҥастараш ок лий: мемнан нимогай шочмо элнат уке.
—	Россий империй — нимогай шемерланат шочмо эл огыл, капиталист-влаклан гын, руш огытыл гынат, тудо — пеш сай шочмо эл...
—	Мом тунаре ӱчашеда, — коклаш пурыш Зинаида Басильевна, — сарже але тӱҥалын огыл вет?
—	Тӱҥалын огыл гын, кажне минутыштӧ тӱҥалын кертеш.
Григорий Петрович изиш шонен шинчыш да пелештыш:
—	Иван Максимович, вет сар тӱҥалеш гын, кугыжан властьлан мучаш лиеш.
—	Сарыште руш кугыжан войскаже кыралтде ок код, тиде нерген ӱчашышаш уке. Паша, пожалуй, тушко савырна: сар лиеш гын, революций лийде ок код. Кызытат Петербургышто, Путилов заводышто, пашазе-влак бастоватлат. Россий мучко кресаньык пудранымаш шарла. Марий калыкат ӱмыр мучкыжо лӱдын илымыжым кудалтыш, шуко чытымыже кӱрльӧ. Мый Элнет олыкысо пашам ойлем. Кеч-кузе гынат, Элнет олыкеш марий калык кугу протестым ыштен.
—	Только тиде протестше пеш шергын тӱкныш: ик еҥ пуштмо, вич еҥ арестоватлыме. Нунын коклаште ик еҥ йӧршеш эпере логалын. Туге гынат, тудым алят огыт лук.
—	Жандарм-влак кидыш верештат гын, утлаш йӧсӧ. Тунам тыште, тыйымат арестоватлен улыт, манын ойлышт.
—	Обыск лие, но нимат ышт му, — Григорий Петрович кынел шогале, вуйжым кумык ыштен, пӧрт мучко кок могырыш кошташ тӱҥале.
—	Мо те эртак обыск, жандарм, революций нерген веле ойледа, вес мутда уке мо? Уна оръеҥ ватылан кӱслетым монь шокталте, — мутым вес корныш лукто Зинаида Васильевна, Иван Максимовичлан кӱслем конден пуыш, Григорий Петровичлан — скрипкам, шкеже гитарым нале. Кумытын ик сем дене кугу школ пӧртым шергылтараш тӱҥальыч. Первый руш мурым шоктышт, вара марий мурым йоҥгалтараш тӱҥальыч. Чачи шулен шинча...
* * *
Чачи ден Григорий Петрович Аркамбаке йӱдым иже тольыч. Тиде йӱдым Григорий Петрович шуко марте мален ыш керт... Эрла становой приставлан кузе возен пуаш? Мом возаш?
Эр велеш гына Григорий Петрович мален колтыш, туштат ала-кузе пошырнаш монь веле тӧчен кийыш. Григорий Петровичын вуйжо комдыла чучеш. Чачи пеш тамлын мала, омыж дене ала-молан шыр-р воштыл кия...
«Чачи малыме годым возышаш», — шоналтыш Григорий Петрович, шыман гына кынеле. Шке шонымыжымат, Василий Александрович ойлымымат, Иван Максимович дене мутланымыжымат — чыла возыш...
Григорий Петровичын возен пытарымыж годым Чачи помыжалте, Григорий Петровичын возен шинчымыжым ятыр ончен кийыш. «Григорий Петрович молан таче тыге эр кынелын? Молан мыйым кычкырен огыл? Вет чай шолташ кӱлеш!» — шоналтыш тудо.
Чачи кыде-годо кынел шинче. Григорий Петрович возен пытарыш, кынел шогале, Чачи дек мийыш:
—	Ну, кузе, сай малышыч?
—	А тый молан тынар ондак кынелынат?
—	Могай ондак, ончал, уна, мыняр шагат шуэш?
—	Ой, томаша, мо шуко маленам? Молан кычкырен отыл?
—	Пеш сай малет да, кычкыраш чаманышым. 
Чачи самоварым шындыш...
«Чайым йӱам да тиде возымем, кеч-мо лийже, становой приставлан наҥгаен пуэм, — шона Григорий Петрович. — Икана ынде айдеме гыч лекташ гын, лекташ. Уке гын, Чачим арален ом керт...
Григорий Петрович ден Чачи, ӱстел воктек шинчын, чай йӱаш гына тӱҥалыныт ыле — Япуш куржын тольо:
—	Григорий Петрович, салтакым пеш погат, сар тӱҥалын, маныт.
—	Кӧ ойла?
—	Орол пӧрт воктене кагаз пижыктыме. Тушто возымо: «Мобилизаций». Чолаваньык кабакым сурален шынден, аракам ок ужале.
Григорий Петрович кидысе стаканжым ӱстембаке шындыш. Вара шаҥге возымо кагазшым нале, уэш лудын лекте, ятыр шонен шинчыш...
Чаҥ йӱк шокташ тӱҥале. Калыкым лувуй-влак черкышке поктат.
Григорий Петрович кагазшым лык-лук ыштыш, шырпым удыралын, йӱлалтен колтыш. Вес кагазым нале, Чачи нерген архиерейлан прошенийым возаш тӱҥале.
Черкышке земский начальник, становой пристав, волостной старшина ден тияк, тулеч молат погыненыт. Салтаклан кайшаш-влакым чумыреныт. Поп-влак пеш чот улдышт, кугыжан манифестым лудыч. Пытартышлан дьякон уло кертмыжым кычкырале:
—	Христолюбимому победоносному воинству многая-а-а ле-э-э-та-а-а!..
Уремыште калык шурга: шортшыжо шортеш, мурышыжо мура, иктыже так ызга, южыжо еҥлан ойгыраш полша. Умбалне ала-кӧ пеш ойган муралтен колтыш:
Шем шалеҥгет шиялтале — 
Шем калыклан нелыже тольо.
Ош шалеҥгет шиялтале —
Ошыт вӱдетлан нелыже тольо.
Ошыт вӱдын покшеланже
Ладра куэт шочылден.
Ладра куэн вуешыже
Аяр покшымет возылден.
Аяр покшымын толмекыже,
Ола чомат шочылден.
Тудо ола чомаже шочылден,
Нигӧлан йӧрдымӧ шочылден.
Меже шочын кушкынна
Сарыш каен орланаш.
Йыдалем пыта, жал огыл,
Кандраже кодеш, пеш жал.
Шке каем, жал огыл,
Шочшем кодеш, пеш жал...
Империалист сар тӱҥале. Марий шемер-влак, вуйыштым сакен, ешыштым шортарен коден, ала-мо верч, ала-кӧн верч, ала-кӧн ваштареш кредалаш тарванен, Чарла ден Озаҥ корным ягылташ тӱҥальыч...
Кӱдырчӧ кӱдырта, волгенче волгалтеш, 
Мландыже кумыте шергылтеш...
Топшат мӱгыра, пычалжат пудештылеш,
Шемер калыкын шӱмжӧ кумыте шергылтеш...
5
Валерий Викторович Тагановский Элнет олыкысо пашалан статья-влакым келыштарен. Нине статья почеш Сакармытым Озаҥысе Судебный Палата судитлаш тӱҥалшаш.
Конвой салтак-влакын Василий Александровичым, Йогор ден Сакарым, адак Курыктӱр марий ден Мӱшылтӱр марийым тюрьма капка гыч лукмышт годым Чарла уремыште ик еҥат уке ыле. Сакармытым мужырын-мужырын йыгыре шогалтышт, кок салтак нунын ончылан шогальыч, кокыто — шеҥгелан, а молышт кок велым авырышт...
—	Шаго-о-ом марш! — кычкырале унтер-офицер.
Кече, шыр-шыр койын, аваж помыш гыч ончале. Август эр ятырак юалге. Шуко марте тӱгӧ лекде илыше-влакын могырышт шергылтеш. Чыланат вуйыштым кумык сакен ошкылыт. Ончылно нуным мо вуча? Ончыкыжо мом ужаш тӱкна?
Чарла ола гыч лектат да, чодра тӱҥалеш веле. Мушмарийышке шумеш кудло меҥге коклам корно эре чодра покшеч кая. Чарла воктенракше лышташан пушеҥгат уло, умбакыже эртак пӱнчер кая. Вич арня Чарла тюрьмаште шинчымыже Сакарлан пошырныман омо ужмыжла чучеш... Ынде Сакар чодра корно дене ошкылеш, чодра юж дене шӱла. Кажне шӱлалтымыже еда Сакарлан вийже ешаралтмыла чучеш. Чодра деч сай тӱняште мо уло! Корто вӱд вончымек, корно гоч мераҥ кудале. Сакарын чонжылан изин-кугун чучын колтыш: «Эх, пычалет лийже ыле!» Но Сакарын кидыштыже пычал уке. Пычал — салтак-влак кидыште. Нуно пычалышт дене мераҥым огыт лӱ. Нуно пычалыштым Сакарым лӱяш ямдыленыт — Сакар куржаш але ваштареш пижаш тӱҥалеш гын... Изиш каймеке, пӱнчышкӧ ур кудал кӱзыш. Сакарын шӱмжӧ лектын вочшашла кыраш тӱҥале: «Эх, тиде чашкерышке пурен каяш гын, салтак-влак лӱен огыт шукто вет?» Сакар, вуйжым савырал, Василий Александрович ден Йогорым ончале. Салтак кычкырал колтыш:
—	Не оглядываться!
Сакар ужын шуктыш Василий Александрович ден Йогор, вуйыштым кумык сакен, ала-мом шонен ошкылыт... Ала нунат куржшашым шонат?.. Но кузе куржат? Йырым-йырак салтак-влак ошкылыт, штык мучаштышт кечыйол сортала йӱла... Куржаш шонымат ок кӱл, очыни...
Первый кечыште Кундышыш шумеш наҥгайышт. Кундыш этап пӧртеш Сакармыт ты йӱдым малышт. Сакар ден Йогор шер теммешке мутланышт. Курыктӱр марий ден Мӱшылтӱр марий ешышт нерген ызгат:
—	Кузе кеҥеж пашам ыштен кертыт гын? Кӧ ӱден пуа гын ынде?
Василий Александрович ден Йогор сар нерген, революций нерген, шуышаш суд нерген кутырышт.
—	Иктаж кум ийлык крепость дене утлаш лиеш гын, йӧра ыле, — мане Василий Александрович. — Чылт сар жап годсо закон почешак судитлаш огыт тӱҥал дыр?
—	Мыланем куштылгынак утлаш ок логал, мый вет тошто судитлалтше улам. Мемнан гайым пешак огыт чамане.
—	Эн чотшо Сакарлан логалеш: вет тудо следовательым пуштнеже улмаш! Тагановский тудым тыге титакла. Конешне, Сакар — ир еҥ: шкенжым кучен моштен огыл, но тӧра-влак тидым политика шотышко савырат, тиде шот дене титаклаш тӱҥалыт. Нуно шканышт кӱлеш семын савыркален моштат...
—	Ала иктаж-семын тудым йӧн дене куржыкташ лиеш? — мане Йогор. — Шыгыррак чодрашке пуртен колташ гын, Сакар утла: тудо чодраште мераҥ семынак каен колта.
—	Тиде — йӧсӧ паша... Ну, куржын утла, вараже мо лиеш?
—	Иктаж-семын чодраште монь илен коштеш. Вет, уке гын, так арам йомеш. Сар жап закон почеш тудым лӱенат кертыт.
—	Тӧчен ончаш уто огыл. Только тидым ончычын пеш сайын шонаш кӱлеш.
—	Кугун шонаш жап шуко огыл. Пӧртъял нурыш лектын шумешке куржыкташ кӱлеш.
Тиде мутыштым Василий Александрович ден Йогор пеш эркын ойлышт гынат, Сакар кольо. Тылеч вара Сакар эртак куржшаш нерген веле шонаш тӱҥале.
Вес йӱдым Кугу Шигак-Солаште малтышт. Эрдене, Кугу Шигак-Сола гыч лекмышт годым, йӱр шӱведаш тӱҥале. Элнетеш сайынак витарыш. Мӱльмарий курыкышто йӱр леҥежынак опташ тӱҥале. Йӱр йӱдйымал гыч кечывал век савен йӱреш. Сакар чоян ончале, воктенже кайше салтак изиш шеҥгелан кодын, шӱргыжым, йӱр деч шылтен, пурла век таен. «Утлаш але пыташ!» — шоналтыш Сакар, илаш шонымо уло вийжым поген, мераҥла шола век тӧрштыш. Тыманмеш чашкер тӱрыш миен шуо. Почешыже ала-мыняр пычал поче-поче пудеште, ик пуля Сакарын пылыш воктенжак шӱшкалтен каен колтыш. Ты жапыште Сакар чашкер лоҥгаш пурен кайыш. Кум салтак Сакарым поктен куржыт, только Сакарым, изиж годсек чодраште коштын тунемшым, кушто поктен шуат! Сакар келге коремыш тӧрштен пурен кайыш. Мӱльмарий курык ден Элнет коклаште йӱдйымал велныла пеш кугу, пеш чашкеран корем-влак шуко уло. Салтак-влак Сакарым йомдарышт. Пытартышлан, нимо ужде, чодрашке так кум гана лӱен колтышт да мӧҥгеш корнышко лектыч. Сакар почеш куржталше салтак-влакын шӱртӧ пырчыштат кукшо кодын огыл, туге нӧреныт.
Кодшо ныл еҥыштым Мӱльмарий курыкысо стрелок мончаш петырымек, унтер-офицер салтак-влаклан сай оролаш шӱдыш, шкеже, Пимъялыш пӧртылын, Чарлашке телеграммым колтыш...
Элнет серыш миен шумешкыже, Сакар эре куржо. Шеҥгелныже шукертсек нимогай йӱк-йӱанат ок шокто, а Сакарлан эре поктен толмылак чучеш. Сакар Элнет сереш шогале. Кузе вончаш?
—	Ну, мом тушто шонаш! — мане Сакар шканже шке. — Нӧршашем кодын огыл, вигак келын лекшаш... Вӱдшат тиде тураште келгак огыл.
Сакар, вӱдыш шӱй таҥыт пурен, вес веке лекте.
«Ынде иктаж-семын шкемым ырыкташ кӱлеш», — шоналтыш Сакар, вара писын ошкедаш тӱҥале. Каен-каен, Сакар смола завод деке миен лекте. Могай пиал! Завод омаш гыч шикш лектеш.
«Только тушко пурашыже йӧра гын? — Сакар ӧрын шогале. — Тул уло гын, еҥат уло. Мом ышташ? Пураш але пураш огыл? От пуро гын, тыгай ночко вургем дене кылмен колет, пурет гын, кӧ шинча, тушто могай еҥ уло? Ала шкетын, ала шукын улыт? Ырыктыме олмеш кучалтат гын, тунамже вара мом ышташ? От пуро гын, кушто тулым муат? Вургем кукшо лиеш гын, йӱр ок лий гын, иктаж-семын чыташ лиеш ыле... Мо лиеш, лиеш — пурышаш!» — шоналтыш Сакар, омаш омсашке ошкыльо. Сакар омсам почын гына шуктыш — олымбал йымач изи ола пий кудал лекте, Сакар ваштареш пӱйжым шырен шогале. Олымбалне тамакым шупшын шинчыше лапкатарак капан кугыза, шинчажым каралтен, Сакарым изиш ончыш да пийжылан кычкырале:
—	Шарка, воч!
Пий олымбал йымак пурен возо... Сакар омашышке пурыш, вигак тул деке керылте. Пий олымбал йымалне эркынрак ырлен кия, палыдыме еҥым пуртымыжлан озаж дене ок кӧнӧ...
Шоҥго кугыза Сакарым тӱткын ончале да каласыш:
—	Ӱмбачет чыла кудаш... Уна, тидым чий!..
Кугыза, ӱмбал тувыржым кудашын, Сакарлан пуыш, шкеже тӱгӧ лектын кайыш. Сакар ночко вургемжым кудаше, кугызан ӱмбал тувыржым чийыш, шке вургемжым тул ваштареш кошташ сакалыш. Кугыза, ала-кушто муын, ик нумалтыш кукшо пум нумал пуртыш. Шукак ыш лий, тул, омаш кӧргым волгалтарен, ырыктен йӱлаш тӱҥале. Сакарын уло могыржо куаныш.
—	Тыланет кызыт чай пеш кӱлеш ыле да, шолташ ате уке, — мане кугыза. — Мый поҥго погаш толынамат, йӱр авырыш. Тый, эргаш, кушко тыге коштынат?
Сакар ӧрӧ... Мом ойлаш? Шойышт ойлаш гын, тиде кугызалан кузе шойыштат? Вигак чыла ойлаш гын, палыдыме еҥлан викше кузе ойлен кертат?
—	Мый мӱндыр еҥ улам... Сӱндырыш миенам... Кожла-Сола гыч вигак янда заводыш кайнем ыле да, корным йомдаренам, — чара йолжым ончен, Сакар ойлыш.
Кугыза Сакарым тура онча. Сакарын вожылмыжла чучо, кӧргыштыжӧ шоналтыш: «Молан мый тудлан шойышт шинчем? Вет тудо садыгак мыйым кучен ок керт, а сайжым тудо мыланем ыштыш, ӱмбачше тувыржым кудаш чиктыш. Ончыкыжат ала полша...»
Сакар кугызам ончале; кугызан шинчаже пеш порын коеш. Умбакыже Сакар ыш чыте, кугызалан чыла раш ойлыш: кузе шкеж деч лектын каен, кузе Элнет олыкыш верештын, кузе тюрьмаште шинчен, кузе салтак-влак деч куржын — нимомат ыш тойо. Кугызалан чыла ойлен пытарымекше, Сакарын чонжылан луш чучо. Кеч-могай ойгыштат, кеч-могай нелыштат иктаже тыйым сайын колыштеш гын, пел ойгыжо пытымыла чучеш...
Кугыза Сакарым пеш сайын колышто, вара йодо:
—	Ынде тый кушко кает, эргым?
—	Мӧҥгем каем... Янда завод корныш кузе лекташ гын, кугызай?
—	Вургемет кошкымеке, ончыктем... Йӱр чарнымек, кает... Только ынде тыланет мӧҥгыштет илаш ок тӱкнӧ, очыни... Тӧра-влак кычалаш тӱҥалыт дыр...
Сакар ончыкылыкым ок шоно. Кызыт тудо вольнаште, кызыт тудо чодраште! Молыжо тудлан кызыт ок кӱл. Ончыкыжат илаш лиеш, пычал гына лийже!.. Пычал нерген шоналтымекше, Сакарын чонжылан кочын чучо: вет тудын пычалжым стражник-влак шупшын налыныт. Сакарын ынде ниможат уке: пычалжат, имньыжат... Ынде тыгай йорлылан Микипыр Яшай ӱдыржымат ок пу докан... А вет ужатен колтымыжо годым кузе шортын кодо... «Уке, уке, тыге огыл... Ик ий гыч Сакарын адак чыла лиеш! Пычал налаш Сакарлан оксам Чужган кугыза пуа. Иктаж кок луйым пуштеш гын, Сакар адак чапле чомам налеш. Уке, ынде талгыдымак налаш кӱлеш: вашкерак кычкаш шуэш...»
Тыге шонкален, Сакар ала-мыняр шинча ыле — шоҥго кугыза каласыш:
—	Эргым, вургемет ынде кошкен.
Сакар помыжалте. Йӱр чарнен. Кечыйол тӱньык аҥ гыч омашыш пурыш, лукысо эҥыремышвотым волгалтарыш. Сакар шке вургемжым чийыш.
—	На, эргым, изиш пурл, — мане кугыза, Сакарлан кинде курикам шуялтыш.
Сакар пелыжым катен нале.
—	Чыла нал. Кызыт тынарым от коч гын, корнышто пурлат. Мыйын корнем кужу огыл, мыланем тегак, кудышкем миен шумешкем, кинде ок кӱл.
Андрий обеде жапыште кугыза Сакарым янда завод корныш луктын колтыш.
6
Чужган Макар — первый разряд ратник. Тудлан кум кече гыч Чарлашке каяш кагаз толын. Макарын сарышке каймыже ок шу. Чужган кува межнеч эргыжым пеш чаманен. Ава кумыл тыгае: шыдыже годым вурсен пытара да, шыдыже пушланымеке, икшывыжым адак чамана. Макарым аваже моло икшывыж дечат чот йӧрата. Туге огыл гынат, могай аван шке икшывыжым сарышке луктын колтымыжо шуэш: тушечын мӧҥгыжӧ ала толман, ала уке?
—	Ачаже, иктаж-семын Макарнам кодаш ок лий мо? — Чужган кува кугызажлан ойла.
—	Доктор дене але Варлам Яковлевич дене сайынрак мутланен ончышаш. Эрла Моркышко миен толшаш, — кӧныш Чужган кугыза.
—	Тыгай пашам эрлалан кодаш огеш йӧрӧ, тачак ышташ кӱлеш. Алашам кычкышаш да кудалшаш.
Чужган кугызалан кудалаш ыш тӱкнӧ: имне кучаш шӧрмычым налын лекмыже годым Варлам Яковлевич шке кудал тольо.
—	Адак могай паша дене коштат, Варлам Яковлевич? — йодо Чужган кугыза.
Урядник Чужган кугызам ӧрдыжкырак наҥгайыш, вара шыпак каласыш:
—	Саде Сакарет куржын.
—	Могай Сакар?.. А-а, Кудашнур Сакар?.. Кушко куржын?
—	Озаҥ корно гыч, Мӱльмарий курык гыч, конвой деч утлен куржын... Мӧҥгышкыжӧ толын огыл? Тый колын отыл?
—	Але колалтын огыл... Кунам куржын?
— Теҥгече эрдене.
—	Тугеже але иже толын шуэш. Толеш гын, Левентей кугыза дек пура докан, шкеж дек пураш суртшо петырыме шинча.
—	Тудым кузе-гынат кучаш кӱлеш ыле... Тудо — пеш важный преступник. Тый, Осип Кондратьевич, мыланем полшашет возеш.
—	Йӧра, Варлам Яковлевич, тудым кучаш мый тыланет полшем, только тыят мыланем Макарым кодаш полшо.
—	Макар Осипович кайшаш мо?
—	Кумышто Чарлашке кайшаш... Кагаз толын...
—	Тиде паша куштылгак огыл. Туге гынат, шонен ончена, ала иктаж йӧным муына. Эн ончыч Сакарым кучаш кӱлеш.
—	Левентей кугызам чуриктараш кӱлеш... Тудын деч моло Сакарым ок шинче.
Тиде жапыште кевытышке Левентей кува тольо. Сатум пуаш Чужган кугыза шке лекте. Левентей кува тамакам, керосиным, пел кремга крендылым нале.
—	Ала-мо лийынам, нимат логар гыч ок кай, — манеш Левентей кува. — Ала тидым чаеш нӧртен пурлын кертам гын, шонем да, пеш пешкыдак огыл гын?
—	Тудо кызыт пеш кошкен гынат, чаеш нӧртет гын, пеш пушкыдемеш, умшашет шкак шула, — темла Чужган кугыза. — Теат ынде шоҥгемын улыда. Иктажым, йӧнанракым, шкендам ончаш суртыш пурташ ок лий мо?
—	Кугыза телымак Сакарым пуртынеже ыле да, мый изишак чарышым, але иктаж ий шкенан шот денак илена, маньым. Ындыже пуртыдеак ок лий ала-мо.
—	Шке ойлышыч да, ушешем возо: Сакарын уверже шокта мо? — шыман гына йодо Чужган кугыза.
—	Сакар таче эрдене толын, — мане Левентей кува.
—	Туге гын, Сакарым колтеныт?
—	Колтеныт... Вет тудын нимогай титакшат уке.
—	Пеш сай, пеш сай...
Левентей кува мӧҥгышкыжӧ соптыртатыш. Чужган кугыза, пӧртышкыжӧ пурен, урядниклан каласыш:
—	Кайыкет толын. Левентей кува шкак каласыш...
Кернакак, волгыжшаш годым Сакар толын, Левентей кугыза дек пурен. Кузе толмыжым ойлен огыл. «Мер приговор колтымо дене Сакар толын», — шонен Левентей кугыза, Сакар деч ойыренжак йодын огыл. Корнышто чот нӧрымыжӧ, малыде йӱдвошт толмыжо Сакарым чот улныктарен: Левентей кугыза дек толмекыже, Сакар кок муным веле кочкын, тунамак малаш возын, кас марте мален. Сакарын толмыжым Левентей кугыза тояш кӱлеш манын шонен огыл. Сандене кас марте Сакар толмо увер ял мучко шарлен...
Сакар мален кынелмашеш Левентей кува шӱльӧ пучымышым шолтен. Кочмо годым Левентей кугыза Сакарлан Чачи нергенат, эргылыкеш пурташ шонымыжымат ойлыш. Ваштарешыже Сакар нимомат пелештен ыш шукто — урем окна гыч урядник вуйым ужо. Сакар совлажым шолт пыштыш да тӱгӧ лектын куржо. Сакарын тошкалтышым волен шумыжо годым урем капка гыч урядник пурыш. Сакар — пакчашке. Тушто — кок стражник... Сакар ик век ончале, вес век ончале — куржаш нигушкат ок лий. Левентей кугызан кудвечым йырваш калык авырен. Авыраш толшо коклаште утларакше Лопнур гыч улыт. Моло коклаште Чужган Макарымат Сакар ужо. Сакарын уло шыдыже Макарлан лекте. Сакар варашла Макар дек миен пиже. Ожно гын Сакар пел кидше дене Макарым налын шуа ыле, но вич арня тюрьмаште киймыже яра эртен огыл — Макарым икганаште тодыл шуэн ыш керт. Макар йӧрльӧ гынат, шкеж дене пырля Сакарымат камвозыктыш. Тиде жапыште стражник-влак Сакарым руалтен кучышт, кидшым шеҥгек пӱтырен, муш кандра дене пидын шындышт. Урядник, куржын толын, Сакарым вуйжо гыч кугу мушкындыж дене кок гана эҥден пуыш. Стражник-влак пычал приклад дене Сакарым кок пулыш совла кокла гыч поче-поче шуралтышт. Сакар кумык пурен кайыш. Стражник-влак рӱчкален кынелтышт, кырен, чумен наҥгайышт.
Варлам Яковлевич дене пырляк Моркышко Чужган кугызат кайыш. Кастене Варлам Яковлевич адак йӱшӧ дьячокым ӱжын кондыш, Ятыр йӱын шинчышт. Варлам Яковлевич тачысе геройло пашаж нерген ойлыш. Тидлан йӱшӧ дьячок тыге каласыш: fiat justitia, pereat mundus . Туге, значит, кучышыч? А вот тый каласе, Варлам Яковлевич, тудым кучымет тыланет могай пайдам пуа?
—	Кузе могай пайдам пуа? — ӧрӧ Варлам Яковлевич. — Мемнан служба тугае, начальство шӱда.
—	Ну, начальство чиным, наградым налеш, а тыланет мом пуа? Тыланетат наградым пуат? Лу теҥгем? Но, коло лийже... Утыжо тыланет ок тӱкнӧ, тидыжымат кувават омо ужмекше иже каласа... А тый, пондаш, — дьячок кенета Чужган кугыза век савырныш, — эргычым коден кертшылан мыняр теҥгем пуэт?
—	Кумшӱдӧ теҥгем ом чамане!
—	Ужат, кунар окса! — йӱшӧ дьячок Варлам Яковлевичлан шинчам пӱале. — Конешне, тыланет тиде окса чылаже ок тӱкнӧ, но шӱдӧ теҥгеже тыйын лиеш.
—	А молыжо кӧлан?
—	Ик шӱдыжӧ мыланем, ушемлан кӧра мый тудым налам, ой пуымемлан... Вес шӱдыжӧ тыланет — тый тудым пашатлан налат, кумшо шӱдыжӧ полышкалыше-влакетлан кая, ну, стражник-влаклан монь... Тыланетат, Осип Кондратьевич, тиде йӧн шулдеш возеш. Конешне, шӱдӧ теҥгем пуэт гын, докторат браковаен кертеш, но ик жаплан веле... Вес гана тергаш тӱҥалыт гын, адак шӱдӧ але утларак кӱлеш. Тиде сар кӱчык ок лий, тугай тергымаш шуко лиеш. А ме икганаште раз и навсегда тудым кодена, то есть салтаклан колтена.
—	Салтаклан колташ гын, оксажым молан йодат?
—	Ха-ха-ха! Ит лӱд, эргыч олмеш ме вес еҥым колтена, а шотлашыже — эргыч каймашеш шотлалтеш.
—	Туге лиеш мо? — куаныш Чужган кугыза.
—	Лиеш. Тӱняште ышташ лийдыме нимат уке, уш да окса лийже.
—	Вет тений саманыште тарлен колташ огеш лий, — Варлам Яковлевич коклаш пурыш.
—	Молан тарлен колташ? Тый тудым тугак, тарлыде колто. Арестовайметым кунам Чарлашке наҥгает?
—	Эрла наҥгаят.
—	Тый шке наҥгае.
—	Молан?
—	Корнышто арестант куржын кертеш. Тудо ик гана куржын, значит, вес ганат куржын кертеш... Куржшо арестантым, конешне, лӱяш кӱлеш. Колышо арестантым тойыман. Тойымо деч ончыч актым возыман...
—	А-а, ыҥылышым... — урядник шыргыжале.
—	Тудын лӱмжӧ кола, а шкеже Макар Чужганов лиеш. Тый, конешно, тудым сай ыҥылыктарет. Присутствийыш тый тудым шке наҥгает, «дезертир» манат. Тудо иктажым йоҥылыш ойлен колта гын, тудо — марий, манат, рушла ок ыҥыле.
—	Рушла тудо нимаят ок мошто, — куаныш Чужган кугыза.
—	Тидыже путырак сай. Аптраныде, пашалан пижаш лиеш. Только полышкалышым ушанракым нал. А тый, кугыза, лӱмжылан эргычым Чарлашке наҥгает. Мӧҥгӧ кондымекет, еҥлан «браковаен улыт» манат. Ну, на всякий случай, кугу тияклан изиш тушкалтет. Эргычын лӱмжӧ каймаште лиеш. Пошкудо-влакетшым шке кучен кертат, шонем.
—	Нуныжо уна теве тыште улыт! — Чужган кугыза, копажым шаралтен, угычын кормыжтале...
Ик арня гыч Чужган Макар Чарла гыч пӧртыльӧ. Макарым салтаклан налын огытыл, тудо йӧршеш йӧрдымашке лектын...
Ижык арня гыч тыгай увер шарлыш: Роҥго чодраш стражник-влак Епрем Сакарым лӱен пуштыныт. Сакар адак куржаш тӧчен, да утлен кертын огыл.
7
Сакар колымо нерген увер толмеке, Григорий Петрович, вуйжым кучен, пӧртыштӧ кок могырышко шуко кошто. Сакар эрыкдыме илышым чытен огыл, колен, а утлаш тӧчен. Григорий Петровичлан адак ик намыс лие.
Волостной правлений гыч сторож кок пакетым конден пуыш. Ик кагазшым благочин колтен. Тиде кагазыште тыге возымо: «Архиерей шӱдымӧ почеш Морко черке гыч Чужган Макарлан пуымо метрик посна серышым налме. Тудо серышым благочин чынлан шотла...»
Пашаже тыге лийын: благочин Чачи ден Макар венчайымым возымашым метрик книгаште муын огыл, тудо возымо лаштыкым метрик книгаште ала-кӧ кушкедын. Моло кагаз коклаште Макар ден Чачин шочмо нерген метрик деч посна серыш-влакым муын да Макар кидысе посна серышым ончен, Морко поп Макар ден Чачим венчайыме огыл, тӱсыштымат нигунамат ужын огыл, но тудо, Макар ден Чачи венчаялтын улыт, манын пуымо метрик посна серышыште шке кид пыштымыжым ужын. Садлан «венчаенам» манын. Йӱшӧ дьячокым благочин изиш шыгыремдаш тӧченат, тудыжо товатлаш тӱҥалын:
—	Мыйын серен налмем годым метрик чыла тӱрыс ыле.
Благочин черке настоятельым метрикым кучыдымылан титаклен возен да пашажым пытымылан шотлен... Сандене Григорий Петровичлан тыгай кагазым колтен.
Вес кагазше инспектор деч толын. Тудыжо тыге возен: «Мый декем тыгай увер толын: тый пеленет школышто ик ӱдрамашым ашнет. Тудо ӱдрамашын венчаялтме марийже уло. Школысо учитель, самырык икшыве-влакым туныктышо, тыге яжарын илен ок керт. Тиде кагазым налмекет, тудо ӱдрамаш деч тунамак ойырло, школ погым закон порядок дене законоучительлан ӱшанен пу, шке Арбан волостьышко, Кугупундыштӱр школышко кусно».
Григорий Петрович нимоланат ӧрӧ.
—	Когой, могай кагаз толын? — шыман йодо Чачи.
—	Мемнам когыньнам ойырынешт. Тыйым Макарлан пуынешт... Ух, ия-влак! Кернакак, тӱняште чын уке!
Кок кагазыште возымымат Григорий Петрович Чачилан ыҥылтарыш. Чачи вынер гай ошем кайыш...
—	Ынде мо лиеш, Когой?
Григорий Петрович нимомат пелештен ыш шукто — Сидыр поп лыж-лож пурен шогале.
—	Григорий Петрович, школетым кунам сдаваяш тӱҥалат? Мыланем инспектор принимаяш шӱден.
—	Мый школым сдаваяш ом шоно. Мый инспекторлан ончычын сайын возен колтем, ыҥылтарем, вара — мо лиеш...
—	Кеч возо, кеч ите, тыланет тиде школымат, еҥ ватымат кудалташет верештеш.
—	Тый, бачышка, мыланем еҥ вате нерген ит ойло. Тый шкендым шинче. Мый честне, еҥ ончылно тудым марлан налынам. Тудо еҥ вате огыл. Тый... тый шке Корамасышке коштат... Кузежым-моланжым ме шинчена.
Поп, омсам кроп тӱчын, лектын кайыш.
—	Тиде кужу ӱпшат нержым шӱшкаш толаша! — Григорий Петрович адак пӧрт мучко кошташ тӱҥале.
—	Мый тый дечет ом код, — пеҥгыдын пелештыш Чачи. — Тыйым кушко колтат, мыят тушко каем!
—	Эх, Чачи, тый вет чылажым от ыҥыле: мемнан йыр тугай тушман-влак погыненыт, умбаке кузе лийшашымат ом шинче... Чыте, инспекторлан чыла раш возен колтем... ала вара иктаж-семын кеч иктаж-вере ласкан илен кертына?
Григорий Петрович возаш шинче. Вуйышто шонымаш пеш шуко пӧрдеш, но тудым кагазыш нигузеат луктын пышташ ок лий. Молыгунамсе семын ой кагазеш йытыран, рашкемышын ок воч. Григорий Петрович возыш — кушкеде, возыш — кушкеде, вара ручкажым шуэн колтыш...
Григорий Петрович ала-могай кӱртньӧ пече коклаш верештын, нигушкат лекташ ок лий. Кӱртньӧ пече эре туртеш, вашке Григорий Петровичым ишен шында. Кернак, ик виш уло... Земский начальник ден становой приставын шӱдымыштым ышташ тӱҥалаш гын, полицийын шолып агентше лияш гын, Григорий Петровичым иктат ок тӱкӧ. Тӱкымӧ огыл, мокташ веле тӱҥалыт. Тунам Григорий Петровичын оксат шуко лиеш! Ала тыгак ыштыман?.. Ала шке кумыл дене сарыш каяш? Тиде пеш келша вет: «За веру, царя и отечество!» Но Григорий Петрович шукертсек православный верам ок кучо, кугыжа верчынат вуй пышташ ок шоно. «Отечество» манмыжат Григорий Петровичын кумылжым ок нӧлтӧ...
Земский начальниклан, Сидыр поплан, Панкрат Иванычлан, Чужган кугызалан, нунын гайрак моло еҥланат «отечество» уло, а Григорий Петровичлан — уке... Григорий Петровичын «отечествыже» уке гынат, тудлан шыжым салтак шинель чияш тӱкна. Кызыт ожнысыла, учитель улат манын, огыт кодо. Григорий Петрович салтакыш кая гын, Чачи кузе илаш тӱҥалеш? Вет тунам Макар толын наҥгайыде ок код. Григорий Петровичын шонымыжо Макар век савырныш. Кӱртньӧ пече адак чотрак шыгыреме.
—	Ок лий, Чачи!.. Нимогай йӧнымат муаш ок лий! — йӧсланен кычкырал колтыш Григорий Петрович.
Чачи аптраныш: але марте Чачи Григорий Петровичым чылт тыгай ойганым ужын огыл. Чачи шке ойгыжым мондыш, Григорий Петровичым эмратылаш тӱҥале.
Григорий Петровичын вуйышкыжо ик шонымаш пурыш: «Мыланем садыгак пыташ логалеш, кеч Чачим утарен кодем». Тунамак Григорий Петровичын чонжылан лу-уш чучо. Тиде пеш раш. Кузе тиде але марте ушыш пурен огыл? Кӱртньӧ пече кокла гыч лекташ теве кушто виш улмаш! Тыге ышташ шонен пыштымекше, Григорий Петрович ожнысыж гаяк весела лие, Чачи дек куржын мийыш, ӧндале, шупшал пытарыш.
—	Ну, Чачи, ит ойгыро, ончыкыжо чыла сай лиеш! Тый ынде мыланем ит мешае, мыйын возышаш шуко уло.
—	Тугеже, тыйын возымешкет, мый авамыт дек миен толам?
—	Кае, миен тол. Пешак ит вашке, мый вашке возен ом пытаре.
Чачи кайыш. Григорий Петрович кас марте возен шинчыш. Семинарийыште пырля тунемме йолташыже-влаклан иктаж кум письмам возыш. Ик письмам (Иван Максимовичлан) ятыр кугум возыш. Тудо письмам кумда конвертыш пыштыш. Тудо конвертышкак изи конвертым пыштыш.
Инспекторлан Григорий Петрович тыге возыш: «Кугупундыштӱр школышко ом кае. Аркамбал школым тыйын шӱдымет почеш законоучительлан сдатлем. Июль ден август тылзаш пашадарым Тумеръял учительлан — Иван Максимовичлан — колташ йодам: мый туддеч оксам аренам. Тудлан мый доверенностьым кодем».
Возен пытарымекше, Григорий Петрович, ишке гыч скрипкажым налын, шокталтен колтыш. Чачи толын пурыш, Григорий Петровичын скрипкам шоктен шогымыжо Чачим куандарыш. Кеч-мо гынат, Григорий Петрович сай йӧным муын ала-мо, уке гын тыге веселан ок ончо ыле. Туге шоналтыш гынат, Чачи кузежым-можым Григорий Петрович деч йодышташ ыш тӱҥал. «Жапше годым Когой шкат каласа», — шоналтыш Чачи.
Чачи пурымым ужын, Григорий Петрович скрипкажым адак сылнынрак йытмыжалтыктыш:
—	Чачи, тиде муретым муралтен колто-ян!
Скрипка почеш Чачи муралтен колтыш:
Йылдырым-йылдырым вӱдет йогале,
Пӱя пӱялашет ышна шу. 
Йылдырым-йылдырым колет каяле, 
Мурда шындашет ышна шу. 
Йылдырым-йылдырым комбет каяле, 
Шӱльӧ пуашет ышна шу. 
Йылдырым-йылдырым таҥна каяле, 
Шогал мутланашет ышна шу.
Тиде касым умбакыжат Григорий Петрович ден Чачи мурен, модын-воштыл эртарышт.
Эрлашыжым эрдене Григорий Петрович попым шке ӱжын кондыш, школым тудлан сдаватлыш. Инвентарь книгаште ончыктымо ӱзгар чыла лекте. Каталог почеш кок книжка гына ыш лек. Школым сурален, поп кидышке сравочым кучыктен, Григорий Петрович ден Чачи Микипыр Яшай дек ошкыльыч. Ӱзгарыштым Яшай эрденак, кок гана толын, оптен каен. Йолташыже-влаклан возымо письма-влак ден инспекторлан возымо письмажым Япушлан волостной правленийыш намиен пуаш шӱдыш, Иван Максимовичлан возымо письмажым Григорий Петрович Чачилан кучыктыш:
—	Мый кызыт ачиймыт деке миен толам... Вес гана вашке ужаш ок тӱкнӧ: кайшаш корно кужу, илыме веремат умбалне лиеш. Кумышто ом тол гын, тиде письмам, Тумеръялыш Иван Максимович дек намиен, кидышкыжак кучыкто.
—	Кугупундыштӱржӧ мӱндырнӧ мо? — Чачи аптраненрак йодо.
—	Чак огыл... Ну, ачий-авий, кызытеш чеверын! — Григорий Петрович Яшай ден ватыжын кидыштым кучыш.
—	Чеверын! Сай коштын тол, — маньыч Яшай ден ватыже.
—	Ну, Япуш, тыят чевер код! — Григорий Петрович Япушым вуй гыч ниялтыш. — Чачи, изишак ужате.
Курыктӱрыш шумеш Чачи ужатен мийыш. Курыктӱреш Григорий Петрович шогале, Чачин кок кидшымат кучыш, шинчашкыже ятыр ончен шогыш, вара чот ӧндале, чот шупшале:
—	Сай код, Чачи, — мане, вара курык йымаке волаш тӱҥале, изиш кайыш да савырнен шогале. — Письматым намиен пуаш ит мондо! — манын кычкыралят, писынрак ошкедаш тӱҥале, шеҥгекыже тегак ыш ончал.
Григорий Петровичын чодра тӱрыш шумешкыже, Чачи ончен шогыш, вара ачажмыт деке пӧртыльӧ. Чачилан кӧргыж гыч шӱмжым луктын налмыла пустан чучеш... «Эх, ораде, мыят молан пырля ыжым кае», — шона Чачи.
Кече шичшаш годым Григорий Петрович шке шочмо ялышкыже миен шуо. Тудын толмылан ачаж ден аваже, изи шӱжарже ден шольыжо пеш куаненыт. Толшыжлак Нужа кевыт гыч Григорий Петрович кампеткым, мӱгиндым налын конден. Шӱжарже ден аважлан чевер шовычым кучыктыш, шольыжлан йошкар тувырым, ачажлан коло вич теҥге оксам луктын пуыш. Чылаштланат сай пӧлекым ыштыш. Аваже Григорий Петровичым вӱчкалтенат, шортынат колтыш.
—	Эргым, изиш шогет мо? — йодо аваже. — Молан ватетым конден отыл?
—	Кызыт кужун шогаш толын омыл. Школышто ямдылкалышаш уло. Мыйым вет вес школыш колташ ыштеныт. Ватем дене коктын Шорыкйоллан толына.
Кочкын-йӱын, мутланен шинчышыштла шижынат огытыл — ятыр йӱд лийынат каен. Чыланат малаш возыч. Григорий Петровичым аваже пушкыдо тӧшакеш малаш пыштыш. Тӧшакыште кийшыжла Григорий Петрович адак уло илышыжым шонен кийыш. «Тиде йӱдым пытартыш гана тыгай пушкыдо тӧшакыште малем. Умбакыже мо лиеш, мом ужаш тӱкна — иктат ок шинче», — шона Григорий Петрович.
Эрдене кынелын, кочкын-йӱын теммекыже, Григорий Петрович аважлан каласыш:
—	Мый Кудашнурыш Левентей кугыза дек миен толам.
—	Тушто шукак от шого дыр? Кечываллан мый мелнам лугенам. Эрланак лугем ыле да, тый эрдене пеш кочманак отыл.
—	Йӧра, кечывалланже толын шуам.
Григорий Петрович миймылан Левентей кугызат куаныш: шке ойгыжо нерген чыла ойлыш. Сакар колымо увер толмек, Левентей кугыза пеш чот ойгырен. Тудын ынде нимогай ӱшанат кодын огыл. «Ындыже молан илаш? Орланен илымешке, вашкерак колышаш ыле», — шона Левентей кугыза. Тудо Григорий Петрович дене ятыр мутланен шинчыш. Вара, мут савыртыш толмек, Григорий Петрович йодо:
—	Кугызай, тыйын пычалет мыняр теҥгем шога?
—	Мыйын пычал шергакан огыл. Вич теҥгелан налынам ыле.
Григорий Петрович, лу теҥгем луктын, Левентей кугыза ончылан пыштыш:
—	Пычалетым мый налам.
Левентей кугыза ӧрӧ:
—	Тыгай шӱкшӧ пычал тыланет молан кӱлеш?
—	Тый тудын дене сонарыш коштат вет?
—	Мый гаем шоҥго еҥлан тудо йӧра.
—	Пычалетше сай логалта вет?
—	Логалташыже сай логалта. Умаште ятыр урым кученам.
—	Сай логалта гын, молыжо мыланем ок кӱл. Лу теҥге шулдын чучеш гын, тений сату шергырак манат гын, адак ик вич теҥгем ешарем.
—	Ой, томаша! Тунарак ок кӱл! Лу теҥгежат шергырак лиеш. Тудланже пычал ӱзгарым пуэм.
—	Кугызай, тыйын сузо лӱймӧ ядрат уло мо? Толшемла мый Эшме корем чашкерыште сузо тӱшкам ужым. Игыже-влак чыве гае лийыныт.
—	Изишак уло чай, лияш кӱлеш ыль-ыс...
—	Уло гын, иктаж лу ядрам пу.
—	Улыжым нал, пистонжат тевак, — Левентей кугыза Григорий Петровичлан пычал ӱзгарым конден оптыш.
—	Кугызай, шӱшкынжат шкак пу. Мый кугу сузыжымак лӱйынем.
Левентей кугыза пычалым шӱшкӧ.
—	Ынде сузым огыл, кеч пирым лӱй, садак илыше ок утло, — мане Левентей кугыза.
—	Пеш тау... Ну, кызытеш чеверын, кугызай, — Григорий Петрович кидшым пуыш.
—	Чеверын, эргым. Юмо тыланет шоныметым лӱяш полшыжо.
Левентей кугыза Григорий Петровичым пакча капка гыч луктын колтыш.
—	Эшме коремыш, уна, шоло воктен, йолгорно кая. Левентей кугызан пакча гыч лектын, Григорий Петрович Эшме коремышкыла огыл, Лопнурышкыла ошкыльо.
Чужган кевытыш Григорий Петровичын миен пурымыжо годым тушто кок еҥ веле ыле. Сату висыме ӱстелтӧрыштӧ лачак Макар шоген. Григорий Петровичын толмыжлан Макар пеш ӧрӧ, Шуко шонен шогаш Григорий Петрович эрыкым ыш пу.
—	Мыланем пел кремга тар, кремга дробь, коло вич пистон кӱлеш! — пеҥгыде йӱк дене каласыш Григорий Петрович.
—	Пистон — атыште витле. Коло визытан уке. Витлан атымак нал, — темла Макар.
—	Мыланем витле ок кӱл! — адак пеҥгыдемдыш Григорий Петрович, — мыланем коло визытым шотлен пу!
Макар ӱстембаке кремган дробь мешакым, пел кремган калай тар атым конден пыштыш, вара, ӱстембак пӱгырнен, пистоным шотлаш тӱҥале.
Кок марий, тамакым пижыктен, кевыт ончык лектыч. Григорий Петрович, йӱк ыштыде, пычал чывынерым чӱчаштарыш, вара кенета пычалжым нӧлталын, Макар вуйыш тушкалтенак, лӱен колтыш. Макар, ик йӱк лукде, кӱвар ӱмбак лыдырген волен возо.
Пычал йӱкым колын, марий-влак урем покшек куржын колтышт, Чужган кугыза чаравуйын куржын тольо. Григорий Петрович пычалжым ӱлкӧ шуыш, вара Чужган кугызалан каласыш:
—	Урядник дек колто. Мый эргычым пуштым...
8
Кум кече эртыш — Григорий Петрович ыш пӧртыл. Чачин чон йӱлаш тӱҥале. Мо шуко шога? Григорий Петровичын письма нерген каласен кодымыжо ушышкыжо пурен кайыш. Чачи конвертым савыркален ончыш. Но печатлыме письма — «вес тӱня» гаяк палаш лийдыме. Почын ончаш гын, тушто мом возымо гын? Еҥлан возымым почаш сай огыл. Григорий Петрович еҥ письма почмым эн уда пашалан шотла. Лучо вашкерак Тумеръялыш куржшаш. Иван Максимович почын лудеш гын, чыла раш лиеш...
Чачи миен пурымо годым Иван Максимович ден Зинаида Васильевна, газетым лудын, йыгыре шинчат ыле. Газетыштыже пеш интересан увер возымо ала-мо — Иван Максимович ден Зинаида Васильевна Чачи пурен шогалмым ышт кол, а шинчаштым газет дене шойыштеныт. Иван Максимович йӱкын лудаш тӱҥале: «В болотистом лесном районе восточнее города Танненберга главные силы генерала Самсонова ведут упорные бои с немецкими войсками под командованием генерала Гинденбурга, который пытается окружить наши геройские части. В одном из боев смертью храбрых пал генерал Самсонов...»
—	Мо тиде тыгай, Ваня? — йодо Зинаида Васильевна.
—	Тиде — настоящее поражение христолюбивого победоносного воинства. Немыч, брат, турко огыл. Чынжымак ойлаш гын, туркыжымат ме шуко калыкым пытарен гына сеҥен улына. Николай Николаевич гай тептердымылан огыл Гинденбургым сеҥаш!... Мазур ер руш войскалан полный разгром лийде ок код...
Тиде жапыште Зинаида Васильевна газет тӱр гоч Чачим ужо.
—	Уна толын улмаш-ыс... Ме газетыш кержалтын улынат, нимомат огына уж. Шич. Григорий Петрович кушто?
—	Тудо мӧҥгӧ велышкыже каен. Теве тиде письмам Иван Максимовичлан возен коден, — Чачи письмам шуялтыш.
Иван Максимович письмам почо, конверт гыч кагазым лукшыжла, изи конвертым ончыкшо камвозыктыш, только тудым ыш шиж. Чачи, ужо гынат, ыш каласе, вожыльо. «Иван Максимович шке налеш», — шке семынже шоналтыш.
Иван Максимович письмам ончен лекте, пеш чот ӧршӧ еҥла лийын, Чачим ончале, вара йӱкын лудаш тӱҥале: 
«Пеш пагалыме Иван Максимович! Мыйын илышыштем тугай кылдыш лийын, тудым моло семын нигузеат рудаш ок лий. Александр Македонский семын, руалаш верештеш . Тый икече мыланем тыге ойлышыч: «Тыште «тыйым арестоваен улыт» манме увер кошто». Чын, тунам мыйым арестовайнешт улмаш, арестоваят гын, сайрак лиеш ыле, но земский начальник ден становой пристав мыйым провокаторым, полицийын шолып агентшым ышташ шонен улыт. Мыйын самырыкем, ыҥылен шуктыдымем нуно шканышт асушко савырен, мый дечем подпискым налыныт, Но мый провокаторат, полицейский агентат лийын ом керт. Подпискым пуэнам гынат, але марте мый нунын шӱдымыштым ыштен омыл. Садлан таче огыл гын, эрла мыйым арестоваят. Тиде икте. Весыже — Чачи. Мыйым арестоваят гын, тудым Чужган-влак, наҥгаен, индыраш тӱҥалыт. Мый тидым нигузеат чытен ом керт. Кумшыжо — мыйым инспектор Чарла вес веке Арбан могырыш ала-кушко кусара, адакше тудат Чачи деч ойырлаш шӱда. Нылымше — мыйын еш илышем пужгалаш Сидыр поп толаша. Инспектор дек тудын деч моло нигӧат возен огыл. Теве тиде кылдышым мый нигузе руден ом мошто, руалаш шонем. Тидын дене Чачим утарем.
Тиде письма лудмет годым мый еҥ пуштшо лиям: Чужган Макарлан вес тӱняшке корным ончыктем. Макар ок лий гын, Чачим иктат тӱкен ок керт.
Тиде возымемат, мом шонымемат Чачи ок шинче. Мый тудым ончылгоч ойгырыкташ чаманенам.
Иван Максимович! Чачин ачаже — нужна еҥ. Кеч-кузе гынат, Чачи ачаж дене тегак илен ок керт... Мый Чачилан кок тылзаш пашадарем кодем. Тый тудым Чачилан налын пуэт. Тыланет доверенностьым возенам. Но вет кок тылзаш пашадарем дене Чачи пел ий наре веле илен кертеш, вараже кузе? Садлан мый тыйым, Иван Максимович, Зинаида Васильевнам сӧрвалем: кузе-гынат те Чачилан полшыза. Мый дечем посна тудлан йӧсӧ лиеш. Тудо тыланда сурт кокласе пашаланда полшаш тӱҥалеш, школысо сторож олмешат ыштен кертеш...
Чеверын, Иван Максимович! Чеверын, Зинаида Васильевна! Мый тыланда кугу колянымашым ыштем да, ида ӧпкеле, ида вурсо: вес семын нигузеат ыштен ом керт. Чачилан мыйын тыге ыштымем ыҥылашыже полшыза.
	Тендам пагалыше Г. Ветканов.
Тиде письмаш пыштыме изи письмам Чачилан шканже пуза».
Иван Максимович лудмым колыштын, Чачи меҥге гае лийын шогале. «Мо тиде тыгай? Григорий Петрович мом тыгайым ыштен?»
Иван Максимович ӧрын ончыштеш:
—	Доверенностьшо уло... Письмаже кушто?..
Зинаида Васильевна, окна воктен эҥертенат, ала-кушко умбаке онча, шӱргышкыжӧ шинчавӱд чыпча.
Иван Максимович изи письмам кӱвар ӱмбалне ужо. Пӱгырнен нале да Чачилан кучыктыш. Конверт ӱмбалне печатлыме буква дене шолдран возымо:
«Йӧратыме Чачиэмлан»
Чачи письмам кидышкыже нале, савыркален ончыш, пӱкеныш волен шинче... Чылт тӱҥшӧ гай шинча. Кӧргыштыжӧ тӱрлӧ шонымаш ала-кузе пӧрдеш, тудым Чачи тӱжвак луктын каласен ок керт. Письмаште возымымат палынеже, кузе тудым палаш — ыҥылен ок керт.
Зинаида Васильевна Чачи деке мийыш, ӧндале, шыман гына каласыш:
—	Чачи, луд.
Чачи пошырнышо еҥ помыжалт кайме гае тарваныш, пӧрт йыр ончале да ушыжо пурыш. Чачи письмам почо. Письма кӧргыштыжат тугаяк шолдыран возымо. Чачи эркын лудаш тӱҥале:
«Йӧратыме Чачиэм! Мемнан илыш корнына шижде иктыш ушныш. Тидым тыят, мыят ончычшо вучен онал. Туге гынат, мемнан илышна туге ваш тодалте — нигузеат кок век ойыраш ок лий. Но осал еҥ-влак мемнам ойырынешт. Тый ик гана кылдышым руал лектынат. Осал еҥ-влак адак угыч чот, пеҥгыдынрак кылдаш шонат. Нуно тыйым адак Макарлан пуаш тӧчат. Тидым мый нигузеат чытен ом керт. Орлыкетын амалже пыта гын, эрыкыште лият. Тыйын илышашет верч Макар колыде ок. керт. Илыш тугае, Чачи: ме огына пушт гын, мемнам пуштыт. Чужган кугызан суртыш верештмаш тыланет колымо деч кум гана шучкырак. Тиде письма лудмет годым мый кӱртньӧ решётка коклаште лиям. Мыйын верчем ит коляне, ит ойгыро. Иван Максимович ден Зинаида Васильевна тыланет полышым пуат. Ик йӧсӧ жапет годым мыланем кузе ӱшаненат, тугак тиде йӧсӧ пагытыштат нунылан ӱшане. Чеверын, Чачиэм, чеверын, шӱмем! Когоет».
Лудмыжо годым Чачин вачыже тарванылаш тӱҥале. Зинаида Васильевна миен ӧндале... Иван Максимовичше тыге каласыш:
—	Ит мешае, шортшо...
КУМШО ЙЫЖЫҤ
1
Григорий Петровичым Озаҥысе военный суд судитлен, экспроприацийым ыштымылан титаклен, лу ийлан каторгыш колташ пунчалын. Следователь Чачимат, полышкалышылан шотлен, титаклаш тӧчен. Григорий Петровичын Иван Максимовичлан возымо письмаже, Чачин самырыклыкше, просталыкше Чачин титак укежым раш ончыктеныт. Чачи судышко логалын огыл. Григорий Петровичым Озаҥ губерний тюрьмаште шуко ышт шинчыкте, Вологод централыш колтышт.
Григорий Петровичым Вологдыш наҥгаяш манын, йолешыже кандалам чиктен, пересыльный тюрьмашке колтышт. Тушто Вологдыш кайшаш иктаж лу еҥ погынен. Озаҥ гыч Ярославль олаш шумеш пароход дене наҥгайышт. Ярославль гыч Вологод олашке — кӱртньӧ корно дене.
Тюрьмашке намиен пуртымеке, чыла арестантым, вургемыштым кудашыктен, вургемыштыштат, котомкаштыштат, чыла вереат пеш чот кычал пытарышт. Вара, фотокарточкым ончен, кажныжын тӱсыштым таҥастарышт да камерыш наҥгайышт. Камерже пеле пычкемыш, лавран, юж пыкныше, ала-мо тугай сай огылын ӱпша. Кок велне брезент шупшман, койка-влак кечат. Койкыжат лавра дене туҥгыралтше улыт, покшелне оҥа дене ыштыме ӱстел шога, йырже — теҥгыл-влак. Нине теҥгыл ӱмбаке йӱдлан койка-влакым волтен пыштат. Коҥга воктен, лукышто, кӱжгӧ кӱртньӧ дене ыштыме параша шинча, а ваштарешыже, вес лукышто, пырдыжыште, Николай Чудотворец икон пижыкталтын.
Эрлашыжым эрдене шокшо вӱдым пуэдаш тӱҥальыч. Угыч толшо-влаклан каласышт:
—	Шкендан кондымо чайникда, стаканда, пӱй эрыктыме щеткыда, шергеда, шовында — чыла цейхгаузеш кодеш, камерыш нимомат налаш ок лий.
—	Молан тиде тыге? — ӧрын йодыч шукыжо.
—	Устав почеш каторжник-влаклан нимомат шкеныштыным пеленышт кучаш огеш лий.
Камерышке кугу вӱргене чайникым пуртен шындышт. Пеленже иктаж лучко той кружкам кондышт. Камерысе-влак кружкаш шокшо вӱдым темен-темен нальыч. Григорий Петровичынат йӱмыжӧ пеш шуын. Ик кружкаш шокшо вӱдым темыш, йӱаш тӱҥале, тӱрвыжым когартен колтыш.
Чай кондышо каласыш:
—	Йӱмекыда, кружкам кермыч ложаш дене эрыктыза: ынышт шинчырге, ынышт ужарге.
—	Шовын деч посна кузе лийман? — адак йодыч.
—	А теве, кунам мончашке каеда, тунам казна шовыным пуат, а шке шовын арестантын лийман огыл.
—	А мончаже кунам лиеш?
—	Мончаш тылзылан кум гана олтена. Иктаж арня гыч лиеш.
—	А вара кузе, ме вет этап гыч пуракаҥын, лавраҥын толын улына?
—	Ик арням чытеда, баринак огыдал.
—	Ну, централ! — маныт утларак ужын коштшо-влакше. — Тыгай порядке нигуштат уке.
Кечывал кочкышлан ала-могай лювырчыкым кондышт. Кас кочкышлан тулечат уда тольо.
—	Молан тыге?
—	Кызыт пӱтӧ. Пӱтӧ мучко кочкыш тыгай лиеш, — маныт.
—	А вет мемнан коклаште латыш ден поляк ятыр улыт. Нунылан православный пӱтым кучыкташ ок лий.
—	А тиде мемнан паша огыл, тудым кугурак начальство шинча.
—	А вет моло централыште пӱтӧ кочкыш тыглай кочкыш дене алмаштыл пуалтеш. Ну, кеч шке окса дене тыглай кочкышым налаш лиеш мо?
—	Шке окса денат пӱтӧ кочкыш деч молым налаш ок лий: ынде шорыкйол марте тюрьмашке селедка ден вобла кол деч моло ок пурталт.
Тыгай ойлан тюрьмаште улшо-влак чылан шыдешкышт. Шонаш, каҥашаш тӱҥальыч: умбакше кузе лийман? Вес камерысе-влак дене, пырдыжым кырен, запискым шолып колтен, ик семын шогаш келшышт. Уло тюрьма дене начальникым ӱжаш тӱҥальыч. Тудо кечак начальник тольо — кӱкшӧ, лопка туп-вачан кугыза.
Начальник шыман гына ойлаш тӱҥале:
—	Ну, господа, мо вара?.. Тендан йодмыдам мый лудым. Мом ойлаш, те ятыржак чыным ойледа. Тыланда мутым пуэм: мом кертам — чыла ыштем. Книжка-влак, серыш колтымаш, кандалам налмаш, сроклан скидке — тиде шотышто тендам пырчат ом шыгыремде! Мыйын пурымем годым надзиратель «смирно» ынже кычкыре манын ойледа гын, ну, ок кӱл, ынже кычкыре. Прогулкым кугемдаш? Тидымат ышташ лиеш. Теве пӱтӧ кочкыш нерген гын, юмончылнат, нимат ыштен ом керт: Петербургыш шке возенам, вашталташ йодынам, уке, огыт вашталте. Теве тыгак шке оксада денат шылым але шӧр-торыкым налаш ок лий. Стакан ден шовын шотыштат разрешитлен ом керт. Прошенийым возыза. Мый тендан век лиям.
Каторжник-влак возымо кагазым адак ик гана ончале да начальник кугун шӱлалтыш, пӱкен гыч кынеле:
—	Теве тыге, господа, — манын, лектын кайыш.
Омса тӱчылтӧ веле — тудым критиковайымаш, койышыжым игылтмаш тӱҥалят. Чыланат иктылан келшышт: начальникын мутыштыжо ик пырче чынат уке. Уло камер ик ойым пиде: пӱтӧ кочкышым кочкаш огыл.
Тылеч вара тыгай паша кайыш: кечывал кочкышым кондат — иктат ок тӱкӧ, каслан кондат — тугак. Лач киндым гына кочкыт.
Ала-мыняр кече эртымек, Вологод централыш «Главное тюремное управление» манме гыч врачебный инспектор тольо. Тудо тюрьма еда санитарий шотышто ревизийым ыштен коштеш улмаш. Кугу свитым поген, инспектор Григорий Петрович шинчыме камерышкат пурен йодо:
—	Ну, кузе, господа, умдыла уло?
—	Улыжо уло, только пашаже умдылаште огыл, — камерыште шинчыше-влак ойлаш тӱҥальыч. — Молан мемнам пӱтӧ кочкыш дене индырат? Ме святойыш лекташ пырчат огына шоно. Молан мыланна шкенан стаканнам огыт пу? Кушто тыгайым ужалтын — каторжниклан шовын дене мушкаш запрещаймым?
—	Колынам, колынам, господа.. Но тиде вес статья! — мане врач-ревизор.
—	Значит, умдыла уке?!.. Ну, йӧра, пеш сай. 
Инспектор лектын кайыш.
Тудо тюрьман больницышкыжат пурен.
Больница тич черле-влак кият. Вигак ойлаш, больница утыж дене темын. Черле-влакым йӱдым клозетыш огыт лук, черле-влак ӱпшышӧ парашыш коштыт. Неле черле-влакын, утларакше чахоткан-влакын, кандалаштым пытартыш илыш кечыштыштат огыт нал, нуно тугак, кандаланак колат. Тидым врач-ревизор ужын-колын огыл. А теве вес шотышто черле-влак ончыланак врач ден фельдшерым вурсен пытарен.
—	Молан кажне черлын койка вуешыже табличкым пижыктыме огыл? Тиде табличкеш черлын фамилийже, черже, температурыжо возалтман! Черлын температурыжым шинчыде, мый кузе палем: пурымем годым тудо кынел шогал кертеш але уке?
Эрлашыжым врач-ревизор начальникын кабинетышкыже кажне камера гыч ик делегат гыч ӱжыктен. Делегат-влаклан тыге ойлен:
—	Гигиена шотышто тӱрлӧ-тӱрлӧ кочкыш пеш кугу пайдам пуа. Пӱтӧ кочкышышто кӱлеш арвер пеш шуко уло: пурсаште — белок, а колышто — фосфор...
Каласаш кӱлеш, Вологод тюрьмаште вӱргече ден кугарнян, моло пӱтӧ годымат, тыгыде кол поч дене шолтен, шӱрым пукшат.
Врач-инспектор пытартышлан тыге ойлен:
—	Господа, мыйын каҥашем тыгае — кочкышым те кочса, а молыжлан посна распоряжений лиеш. Стаканым, шовыным тыланда пуат... Адакше мый шке вашке столицыште лиям, тендан интересдам аралаш тыршем...
—	Шоналтена, — маньыч делегат-влак, вара камерышкышт кайышт.
Камерыште делегат-влакым пеш вученыт. Делегатышт миймеке, тунамак йодышташ тӱҥальыч:
—	Кузе вара? Мом ойлыш?
Делегат-влак ревизорын ойлымыжым ыҥылтарышт.
Пӱтӧ кочкыш дене иктат ыш келше. Туге гынат, иктаж-могай йӧн дене начальство репрессийым ыштен кертеш, тидлан кӧра вуйым пуыман огыл манын, чыла камерыштат келшышт.
Но, ончыкыжо мо лийшашым палыде, илаш йӧсӧ. Вучаш — тулечат неле. Камерлаште тыгай ой кошташ тӱҥале: иктаж-мом гынат тугайым ышташ кӱлеш — начальство чакныже...
—	Начальство мутым колышташ огыл! — кычкыра ик уголовник.
Политический-влак «эше чытен ончаш кӱлеш» маныт.
Туге гынат, арестант-влак шуко ышт чыте, Ик эрдене воктенсе камерыште «Марсельезым» мураш тӱҥальыч. Григорий Петрович шинчыме камерысе-влак тунамак, окнам почын, мурышко ушнышт. Вара кумшо камера кынеле. Умбакыже мурымо йӱк эре ешаралташ да ешаралташ тӱҥале.
Надзиратель-влак нимолан ӧрын куржталыштыт. Шукак ыш лий — начальник ден помощникше-влак толын шуыч. Начальник кокымшо камера дене мутланаш гына тӱҥалын ыле — вес велне шергылт кайыш:
Вихри враждебные воют над нами, 
Темные силы нас грозно гнетут...
Начальник але марте нигунамат тыгайым ужын огыл. Садлан чотак лӱдын. Тудо тыманмеш губернаторлан телефон дене каласен. Губернатор тунамак тюрьмашке салтакым колташ шӱден.
Ик камерыште самырык каторжник, окна воктен шогалын, «Марсельезым» чот йоҥгалтарен мурен.
Кудвечыште коштшо надзиратель ала-мыняр гана каласен:
—	Окна деч кае.
Но самырык каторжанин тудым вурсен веле. Тиде жапыште окна воктен кугурак помощник, Меркушев, эртен кая улмаш.
—	Мом нерет! — кычкырал колтыш Меркушев. — Теве тудым тыге... Лӱяш!
Надзиратель лӱен колтыш. Самырык каторжанин ала-кузе кораҥ шуктыш, уке гын тунамак колен возеш ыле. Тыгай лийме тюрьмасе калыкым утларак шыдештарыш. Революций муро чотрак шергылташ тӱҥале. Южышт кычкырат:
—	Палач-влак!.. Еҥ пуштшо-влак!..
Коридорышто салтак кондышо офицерын командыже шоктыш. Камерлаште шыпланышт. Офицер Григорий Петровичмытын камерышкышт пурыш.
—	Ну, мом тӧчеда, молодец-влак? — йодо офицер, чакрак миен, шинчажым пӱале.
Камерысе-влак, иктыже-весыж коклаш пурен, пашымлен ойлаш тӱҥальыч. А Кронштадтыште ондак служитлыше ик матрос, Васенов, молыгунам шып коштшо еҥ, оҥжым почын, офицерлан кычкыраш тӱҥале:
—	Наза!.. Лӱйза, дракон-влак! Шуралтыза! Ме огына лӱд! Садыгак мемнам тыште шужыктен пуштыт!
—	Ну, мом тушто мутайкалаш! — кычкырал колтыш начальник. Тудо офицер шеҥгек толын шогалын улмаш. Иктын-иктын коридорыш лекса! Ну, мом шорыкла чумырген улыда?! Чылаштымат лукташ!
Камерыш иктаж лу надзиратель пурен кайышт, арестант-влакым шӱдырен, шупшын лукташ тӱҥальыч. Салтак-влак камера гыч лукмо-влакым, вес корпусыш наҥгаен-наҥгаен, кок еҥ гыч посна камерыш петырышт. Григорий Петрович Петроградысе пашазе, Герасимов, дене ик камерышке логале.
Петроградысе пашазе ден Григорий Петрович арня чоло пырля шинчышт. Тиде жапыште Григорий Петровичлан Герасимов большевик партий нерген ятыр ойлыш. Герасимов ойлымо гыч Григорий Петрович Ленин нергенат ятырак ыҥылыш... Империалист сар нергенже — мо верч Англий ден Францийысе капиталист-влак кучедалыт, мо верч Германий толаша, нунын коклашке Россий кузе верештын — тидын нерген Григорий Петровичлан Озаҥ тюрьмаштак ик студент раш умылтарен. Герасимов деч Григорий Петрович эше шуко пален налеш ыле, но ик арня гыч Григорий Петрович чот туешкыш. Сӱрем гыч тӱҥалын, шорыкйол марте тудын орланымыже, колянымыже, ойгырымыжо — ӱмырланат сита ыле. Тыгай кугу, шуко вашталтышым самырык кап-кыл чытен огыл. Григорий Петровичым больницыш наҥгайышт.
Больницыште сай пукшеныт, но эмлыме шот уке улмаш. Фельдшер, шкеже осал еҥ огыл гынат, чыла арестантым симулянтлан шотлен. Тидлан тудо доктор деч тунемын. Доктор, чал вуян кугыза, больницыш арнялан ик гана веле толеш. Тунамжат, шукыжо годым, тудын пурымыж деч ончычак черле-влакын нерышкышт арака ӱпш толын перна. Тыгай годым доктор кӧм тӧрланышылан шотла — чыла мӧҥгеш, корпусыш колта, вигак ойлаш гын, кӧ шинчашкыже перна, тудым тӧрланышылан шотла. Шукыжо годым тыге лийын: южо таза еҥ, иктаж пустяк черан веле гынат, больницеш кодын, а неле черан, нунын коклаште туберкулезанат, тӱшкан илыме камерыш каен.
Григорий Петрович доктор ден фельдшер полшымо дене тӧрланен огыл, шкенжын рвезе, пеҥгыде кап-кылже сеҥен. Григорий Петровичым больница гыч шкет шинчыман камерыш наҥгаеныт.
—	Макар Чужганов! — кычкырале ефрейтор.
Сакар кынел шогале.
—	Кто я? — йодо ефрейтор. Сакар шып шога.
—	Повторяй за мной, — кычкыра ефрейтор. — Вы изволите быть господин ефрейтор.
—	Вӱ изволь... косподин... епр...
—	Как?! — кычкырал колтыш ефрейтор, Сакарым чолт совен колтыш. Сакарын вуйжо тайныш. — Стой прямо! — ефрейтор вес вечын шолен колтыш.
Пытартыш жапыште Сакарын кыралтдыме кечыже шагал лийын... Эн ончыч тудым урядник ден стражник-влак Левентей кугызан кудвечеш кыреныт. Вара Чарлаш наҥгайшыла Роҥго чодраш ала-мо тугай пушкыдо, но пеш неле дене, ошма мешак дене ала-мо, вуй гыч шелыштыныт.
Тушак Сакарым йӧршеш тӱнчыктарышт, аҥыртарышт. Сакар чылт ушдымо гай лие. Варлам Яковлевич Сакарлан каласыш:
—	Епрем Сакар колен, тый Макар Чужганов улат. Колат? Ма-кар Чуж-га-нов! Тый салтаклан кает...
Умбакыже Сакар раш огеш шарне. Лачак чара могыран шогымыжым омо ужмыла изиш шарна. Ала-могай кужу ӧрышан тӧра ден шинчалыкан, чал ӱпан доктор Сакарым ончышт. Сакар кылмымуж чытырыктымыла чытыра...
Сакарын ушыжо кугу казармыште пурыш. Кузе тышке Сакар верештын — шкат ок ыҥыле. Ала-молан тудым Макар Чужганов маныт. Сакар, мый Макар Чужганов омыл манын, пеш умылтарынеже, но тудым иктат ок колышт. Тыште Сакарын ик палыме еҥжат уке. Ик гана кугу ӧрышан еҥлан Сакар ойлаш тӧчыш:
—	Мый не Макар Чужганов, мый Сакар Епремов...
Кугу ӧрышан еҥ тудлан сырыш веле:
—	Что ты бормочешь, непутевый! — кычкырале. — Я тебе такого Сакара покажу, что ты всю дурь позабудешь! — шке мутшым пеҥгыдемдаш манын, Сакар саҥгаш мушкындыжым тушкалтен ончыш.
«Тыште Сакар лӱмым огыт йӧрате, ужат», — шоналтыш Сакар. Тылеч вара иктыланат Сакар улам манын ыш ойло. Тулеч поснат эре кырат, шке лӱмлан лийын уто мушкындым погаш ок лий. Сакар але Макар — иктак огыл мо?
Толашен-толашен, Сакар «вы изволите быть господин ефрейтор» манаш тунеме, Но тидын дене йӧсылыкшӧ ыш пыте. Йӧсылыкшӧ ончылно улмаш. Тиде ефрейтор, шыде гынат, тунарак осал огыл, кыра гынат, сусырташак ок тӧчӧ ыле. Кӱшнӧ ойлымо мутым Сакарлан туныктен шуктымыжо годым тудым младший унтер-офицерым ыштышт, вес взводыш колтышт. Тудын олмеш вес ефрейтор тольо. Капше кугу, шинчаже шеме, шинчаончалтышыже чылт пирын гай.
—	Макар Чужганов, кто ты? — йодо у ефрейтор. 
Сакар шып шога.
«Мом ойлаш? Ала-кузе ойлен келша? Макар манаш але Сакар?»
—	Повторяй за мною! Сто двадцать шестого стрелкового полка, пятой роты, третьего взвода рядовой Макар Чужганов.
Тиде шомакым ойлаш тунеммешкыже Сакар кок гана вӱр дене пырля пӱйжым шӱвал луктын шуыш. «Знамя есть священная хоругвь» манаш тунеммешкыже адак кок оҥгыр пӱйжӧ шаланыш.
Вашке Сакарлан куанымаш тольо: тудлан у винтовкым пуышт. Йылгыжше, кужу, палыдыме виян винтовка Сакарлан Элнет чодрам шарныкта. Но чодра олмеш вагон-влак тольыч, мӱндыркӧ, оярыштат кӱдырчӧ мӱгырымашке наҥгайышт.
---
Окопышто лавран, шӱйшӧ виляла ӱпша. Мӱшкыр эре шужен коштеш. Могыр лыгышта. Лыгыштыме верыш кидым чыкен удыралат гын, шем кӱч вуеш кок-кум тий икганаште лектеш...
Икана, окопышто шинчыме годым, Сакар шке воктенсе салтак деч йодо:
—	А на что тут сидим-то? Окто приказал-то?
Тиде жаплан Сакар эркын-эркын рушла ойлаш изиш тунемын. Адак тиде, йолташ салтакшат пеш сай, Сакарым ик ганат перен огыл. Тудо — Петроград пашазе. Лӱмжӧ — Иван Волков.
Сакарын йодмыжлан Волков ыш сыре, шыпак гына каласыш:
—	Кто! Известно, царь, купцы да генералы...
Сакар адак шукырак йодыштнеже ыле, но нунын ӱмбалне шрапнель пудештылаш тӱҥале. Сакар ден Волков окоп карниз йымак туртын шинчыч. Ик шагат гыч Волковын вуйжым шрапнель стакан шалатыш. Сакар окоп гыч кынел ончале: вигак Сакар ваштареш чаплын чийше, кугу капан еҥ-влак толыт. Нунын вуйыштышт кошар мучашан каске. Окоп гыч ала-кӧ кычкырале:
—	Огонь!
Сакар урым, мераҥым, рывыжым, пирым лӱен тунемын, а тыште еҥ-влак толыт. Айдемым кузе лӱет? Сакар, винтовкыжым кучен, ӧрын шога. Фельдфебель, тидым ужын, пунан мушкындыж дене Сакарым вуйлеп гыч мушкынден колтыш. Сакар винтовкыжым виктыш.
Каскым упшалше еҥ-влак мераҥ дечат аҥыра улыт: мераҥ тупуй кудалеш, а нуно вигак Сакарын винтовкыжо ваштареш куржыт. Сакарын кудымшо обоймым винтовка магазин коробкаш пыштымекше, кошар упшан еҥ иктат ыш код. Немыч атака чактарен колталте. Но тиде йӱдымак его благородия-влак Сакарлан, моло салтакланат винтовкым пышташ шӱдышт.
— Мы взяты, — маньыч нуно.
Сакар адак ыш ыҥыле: молан винтовкым пыштат? Тудын патронжо але уло. Кӧ тудым налын кертеш?
Сакар ок шинче, мо тугае «мешак». Тудо ок шинче: тышечат, тушечат Сакар велке кугу логарыштым почын шинчыше, Крупп завод гыч толшо кокшӱдӧ пушка Сакарын винтовкыж деч куатлырак улыт. Сакар винтовкыжым ӧкымак пыштыш, кугун шӱлалтыш...
Кум кече гыч Сакарым Вестфалийышке, кум радам кӱртньӧ воштыр дене авырыме концентрационный лагерьышке, намиен пуртышт.
3
Григорий Петровичын Вологод централыш толмыжлан талук эртыш. Илышыште пуйто нимогай вашталтышат уке. Шукерте огыл Чачи деч письма тольо. Григорий Петровичын кок тылзе ончыч возымыжлан Чачи вашмутым колтен. Тиде письма гыч Григорий Петрович палыш: Иван Максимовичым салтаклан наҥгаеныт. Олмешыже туныкташ Зинаида Васильевна кодын. Чачи тиде школышто сторожлан шога. Ялыште самырыкрак пӧръеҥ пеш шагал кодын. Шуко суртышто пашам ышташ йӧршӧ пӧръеҥ уке гаяк. Чыла паша — ӱдрамаш ӱмбалне. Чачи шке илышыже нерген шагал возен: «Зинаида Васильевна мыйым эре туныкта, ынде рушла ятырак сай лудам, только письмажымак возен ом мошто. Марла гын, шкак возем ыле да, Зинаида Васильевна «ала марла возымым тудлан огыт пу» манеш, садлан мыйын лӱмем дене Зинаида Васильевна воза. Оксам поген ситарем гын, иктаж-семын ужаш мийынем».
Мучашеш Чачи кидшым шке пыштен. Тыгак Зинаида Васильевна шке лӱмжӧ дене саламым возен, адак Чачим моктен: ик кум ий гыч Чачи шке учительница лиеш, манын. Тиде письмалан Григорий Петрович пеш куаныш: мӧҥгӧ велышке миен ужмыжла чучо. Утларакше тудым Чачин тунеммыже куандарыш.
Письмам налмеке, Григорий Петровичлан ласкан илаш шуко ыш тӱкнӧ. Тиде жаплан шорыкйол пӱтӧ шуо. Арестант-влак пӱтӧ кочкыш ваштареш адакат тарванышт. Икана уло арестант-влак, вичшӱдӧ еҥ, кечывал кочкышымат, кас кочкышымат совла денат тӱкалтен ышт ончо. Начальство нимоланат ӧрӧ, губернатор деке кудале. Губернатор тыге каласен колтен:
—	Кочмышт ок шу гын, ынышт коч, а протестыштым уждымо-колдымо гай лийза, а пеш чот тӱҥалыт гын, нуным лыпландараш лиеш.
Вес кечынат арестант-влак пӱтӧ кочкышым ышт тӱкӧ. Мастеровой-влак, кудло еҥ чоло, пашаш ышт лек.
Эрлашыжым тыгай паша лие: Меркушев эр проверка годым, бунтовайыше-влакын лӱмыштым возымо кагазым кучен, камера гыч камерыш кошто, мастеровой-влаклан пашаш лекташ каласыш. Нунын кокла гыч шукышт пашашке кайышт. Анархист Кузьминат пашашке каяш шонен. Чайникым, совлам, киндым налын Да коридорыш лектын, но коридорышто тунам ик арестантат уке улмаш. Кузьмин камерыш мӧҥгеш пураш тӱҥалын. Мӱндырнат огыл Меркушев шога улмаш. Тудо надзиратель-влаклан Кузьминым мастерскойышко виеш наҥгаяш шӱден. Нунышт Кузьминым руалтен кученыт, шупшын каяш тӱҥалыныт. Кӧ шинча, ала перенат улыт! Кузьмин кычкыраш тӱҥалын:
—	Йолташ-влак!.. Кырат!.. Пуштыт!.. Йолташ-влак!..
Тидым колын, шымше камерыште шинчыше-влак омсам кыраш тӱҥалыныт. Нунын почеш кумшо камера тарванен, вара молат кычкыраш, омсам тӱмырла перкалаш тӱҥалыныт. Надзиратель-влак, лӱдын, кӧ кушко шотым муын, тушко куржын пытеныт. Меркушев, револьвержым кучен, коридорышто кок могырыш коштын. Рӱжгымаш кумшо этажыштат тӱҥалын. Омсам мушкындо дене кырышыже мушкындо дене кырен, южыжо теҥгыл дене шурен... Тюрьма туге лӱшкалтын — нимоланат ӧрат! Ик камерыште омса ала-мыняр вершоклан торлен, а омса лондем ӧрдыжкӧ лектын возын...
Начальство арестант-влаклан, Кузьминым иктат кырен огыл манын, умылтарыме олмеш губернаторлан веле йыҥгырлен. Шукак ыш лий — тюрьма ончыко инспектор ден вице-губернатор толын шуыч. Нуно кумшо камерыш пурышт. Тушто эн чот рӱжгеныт. Изишак мутланымек, мӧҥгеш лектыч. Омса гыч лекшыжлак вице-губернатор инспекторлан каласыш:
—	Кузе сайрак, туге ыште.
Инспектор теве мом сайлан шотлен: шужышо, шыдешкыше еҥ-влакым розга дене кыраш!..
Тюрьмашке стражник-влакым кондышт. Надзиратель-влаклан винтовкым пуышт. Пел рота салтакым вӱден, офицер тольо. Инспектор шӱдымӧ почеш мончашке кок ӧндалтыш розгым нумал кондышт. Доктор ден фельдшерымат ямдылышт. Паша тӱҥале... Кугурак надзиратель, камерыш пурышат, кычкырале:
—	Вич еҥын лекса!..
Омсалан чак шогышо-влак коридорыш лектыч. Нуным, тунамак авырен налын, монча ончыко намиен шогалтышт. Тушто нуным доктор онча, вара вургемыштым виеш кудашын, пеле чара-влакым козло ӱмбак кумык пыштен, розга дене туп гыч почкаш тӱҥальыч. Ик вич еҥым кырымеке, тугак вес еҥым кондат... Первый кечын кудло еҥым кыреныт, эрлашыжым адак колым, кумлым... Кӧм доктор черлылан шотлен гын, инспектор тудым карцерыш шынден. Григорий Петровичат карцерыш логалын.
Кыреныт чылаштым — титакан ма, титакан огыл ма... Тергыше лийын огыл. Латикымше камерыште кок арестант веле омсам кырен, а тиде камера гыч латкандаш еҥ розга дене кыралтын. Моло вереат тыгак лийын. Кыреныт рвезымат, шоҥгымат, уголовныйымат, политическийымат, пашазымат, интеллигентымат... Титакде кыралтше дегенератат икте лийын. Капше карликын гай, вуйжо комдо гай, йолжо изи йочан гай... Тудо южгунам ӱҥышын, нимом пелештыде коштеш, а южгунам янлык гай шыдешка, нимом ыштен колтышашыжымат ок шинче. Тудын тӱсшым онченак кырышашлык огыл ыле, но тудым садак розга дене почкеныт. Кыралтше еҥ-влакын тупышт гыч чыпчыше вӱр, кечкыжмаш тюрьмасе начальствым веле огыл, докторымат, очыни, аҥыртарен. Южо арестантше, нимом пелештыде, шкак розга йымаке возын. Ик кугызан ушыжо йӧршешак каен ала-мо: кыралтын, камерыш толмекыже, кандалажым мурыктен, кушташ тӱҥалын. Тыгайым ончашыжат шучко!
Коклаште тыгаят лийын: ик арестант, ожно тудо учитель улмаш, козлышко шке кумыл дене возаш келшен огыл. Тудым виеш пышташ тӱҥалыныт. Тидлан арестант надзиратель-влак дене кучедалаш пижын, пӱйжӧ дене пурын, тӱрлынат мучышташ толашен. Но тудым садак «куптыртеныт». Молым кумло, нылле, витле гана переныт гын, тудым шотлыде кыреныт. Шымлу вич гана перымеке, тудо нимо шинчыдыме лийын. Туге гынат, арестантым умбакыжат чаманыде кыреныт.
Тылеч вара шуко каторжаниным вес централыш колтышт. Григорий Петрович Орел централыш кайше коклашке вереште.
4
Илыш эре ончык каен. 1914 ий 8 августышто Государственный Думышто заседаний годым большевик депутат-влак империалист сар ваштареш чот ойленыт. Садлан Думысо большевик фракцийым вашке арестоватленыт. 1915 ийыште февраль тылзыште большевик депутат-влакым судитленыт. Судышто нуно революционный тистым кӱшкӧ нӧлтен шогеныт. Лачак Каменев гына судышто тыге каласен:
—	Мый Ленин дене, партий линий дене ом кӧнӧ.
Судышто шкенжым тыге кучымыжлан, «тиде — позор!» манын, Каменевым Ленин пеш чот шылтален.
1915 ийын июль тылзыште руш войска-влак пеш чот чакнаш тӱҥалыныт. Фронтышто винтовка, патрон, снаряд монь ситен огыл. Герман армий чыла Польшым налын. Тиде жапыште Государственный Думышто прогрессивный блок лийын. Россий мучко Военно-промышленный комитет-влак ышталтыныт. Прогрессивный блок шочмо элым арален, властьым реформа дене молемден, революций деч утлаш шонен. Военно-промышленный комитетше тыге шочын: фронтышто кугыжан армийже чот кыралтын, шеҥгелне озанлык пужлаш тӱҥалын, кӱртньӧ корно лунчырген шоген. Тидым ужын, руш капиталист-влак промышленностьым кугун мобилизоватлаш кӱлеш манын, 1915 ий май тылзыште торгово-промышленный съездым погеныт. Тиде съезд саде Военно-промышленный комитетым ышташ пунчалын. Тиде комитетын пашаже сарлан кӱлеш ӱзгар ышташлан заказым фабрикант-заводчик-влак коклаште пайлымаш лийын... Промышленность мобилизацийым уло буржуазий куанен вашлийын...
Сар годым, Касвел Европысо буржуазийын мом ыштымыжым ончен, руш буржуазият «эл аралымаш пашаш» пашазе-влакым ушаш тӧчен. Пашазе-влакым Военно-промышленный комитетыш пурташ Гучков пеш темлен. Буржуазий тыге шонен: пашазе представитель-влакым комитетыш пуртен, нунын гоч пашазе-влакын революционный шӱлышыштым йомдараш лиеш дыр, манын. Капиталист кашакын пашазе-влакым Военно-промышленный комитетыш пурташ тӧчымыштлан меньшевик-влакат кӧнен улыт. Нуно пашазе-влакым империалист сарлан полшыктымым шкеныштын шӱм памашыштлан шотленыт. Большевик-влак йӧршеш вес семын ойленыт. Ленин тыге возен: «Реакциян империалист сарлан полшышо Военно-промышленный комитетыште пашазе калыклан лияш ок йӧрӧ. Ме сайлыме кампанийын тӱҥалтыш стадийыштыже гына, агитаций ышташлан, организационно шотышто шканна кӱлешым налаш гына, ушнен кертына».
Большевик-влакын ӱжмышт яра лийын огыл: Петербургышто, Москваште, Донбассыште, моло вереат пашазе стачка кумдан шарлен.
Вараш кодынрак гынат, пеш йӧсын гынат, тыгай увер-влак тюрьмашкат пурат. Тыгай уверым утларакше этап гыч толшо-влак кондат.
Вологод ола гыч Орел олаш шумешке Григорий Петровичат ятыр уверым кольо. Циммервальд конференций нергенат изишак пылышышкыже солныш. Этапыште Григорий Петровичлан илышын яндар шӱлышыжӧ оҥышкыжо ятырак пурымыла чучо. Но Орел централеш чыла тӱнчыгыш...
Григорий Петровичмыт Орел олаш миен шумо годым кече пеш мотор ыле. Изирак йӱштӧ шӱргым чеверта, оҥ келгын шӱла, «эрык» южым утларак погаш тӧча. Кечыйол ош лум ӱмбалне куржталыштеш. Капка деке миен шогалмышт годым Григорий Петрович ден моло арестант ваштареш надзиратель-влак тӱшкан лектыч. Нуно воштылыт, мыскарам ыштат, иктышт-весыштлан лумым кышкылтыт. Надзиратель-влакым ончен, Григорий Петровичлан ласкан веле чучо, шкенжынат тыге модмыжо шуо.
Но капка почылто, арестант-влакым тюрьмашке пуртен колтышт, вигак мончашке наҥгайышт. Монча ончыко пуртымеке, надзиратель кычкырале:
—	Чыла кудашаш! Писын!
Арестант-влак ӱмбал вургемыштым кудашаш тӱҥальыч. Ала-могай арестант кудашме вургемым ик торешан оптыш, а кугурак надзиратель посна кнагаш возыш...
Йырваш чыла кычал пытарымеке, арестант-влакым камерышке наҥгайышт. Григорий Петровичым шкет камерыш петырышт. Шукак ыш лий — омса почылто, ала-кӧ кычкырале:
—	Смирно!
Камерышке надзиратель Богданов пурыш. Григорий Петрович лукышко каен шогале. Богданов, ик мут пелештыде, арестантым сога гыч кучен, камера покшеке, кӱртньӧ ӱстел деке конден шогалтыш. Вара, Григорий Петровичын йолжым чумалын, йыгыре ыштыш да каласыш:
—	Теве тыште, кеч-кӧ пура гынат, тыге шогаш тӱҥалат. Кидет ургыш воктен лийже! Эр проверка годымат, кас проверка годымат тыгак шогыман. Надзиратель глазок гыч ончалеш гынат, тыгак шогалат. Проверка эртымек, шкетын кодмекет гына тышеч каен кертат. Ыҥылышыч? Кунам тый декет мый пурем але кугурак надзиратель, тыгак помощник але начальник пурат, тый денет злоровитлалтыт гын, ваштарешышт яндарын каласышаш улат: «Здравия желаю, господин отделенный». Але тыге: «Господин старшина». Вес гана: «Ваше высокоблагородие». Только мутым ит шуйкале, а писын ойло, теве тыге: «здражав, господин длен». Але: «Здражав, вашскброд!..» Ит мондо! Пырдыж, кӱвар — чыла воштончышла йылгыжше. Вӱргене ате-шӧр тулла йӱлыжӧ. Нигуштат ик пурак пырчат ынже лий. Парашыште, параша йымалнат яндар, ару лийже. Уке гын, так твою мать, мый тыланет ончыктем! Леведышетым теве тыге опто. Ончо! Кеч-мо нерген йодмылан вашмутым тый тыге пуышаш улат: «Так точно». «Никак нет». «Слушаюсь». «Чего изволите?» Нимогай «да» але «нет» лийман огыл. Ит мондо!
Богданов изишлан шып лие, вара ешарыш:
—	Первый тылзе тыланет нимогай книга лудашат, письма возашат — нимат ышташ ок лий. А вара ончена. Шкендым кучен от мошто гын, розгат логалеш...
Богданов лектын кайыш. Рушарня кечылан лийын проверкат ондак эртыш. Григорий Петрович эр марте шкет кодо. Аҥышыр койкеш шуйналт возо. Корнышто ноен толын, таче эр годсек йол ӱмбалне шоген гынат, Григорий Петрович вашке мален колтен ыш керт. Тӱрлӧ шонымаш вуйышко пура: «Таче кече эртыш, ончыкыжо мом ужаш тӱкна гын?»
Эрлашыжым эрдене, ныл шагатат пелыште, чаҥым ныл гана шуэн перыме шоктыш. Тиде кынелаш сигнал улмаш. Григорий Петрович койка гыч кынелын ыш шукто — надзиратель, омса глазок гыч ончалын, кычкырале:
—	Эй, сво-о-лочь, мом шуйныл киет? Звонокым от кол мо? Кызытак кынел, так твою!.. Холера!
Эр проверка эртыш. Шукак ыш лий — омса почылто. Богданов шке кычкырале:
—	Ле-ек!
Григорий Петрович, парашым солалтен, коридорыш лектын шогале. Тушто иктаж вич еҥ шога.
—	Шаго-ом марш! Ну! — кычкырале Богданов. Арестант-влак тич темше парашым, велме деч тӧр кучаш тыршен, вий шутымо семын писынрак ошкедат, клозетыш вашкерак миен шуаш тӧчат.
—	Тыйым первый луктыт гын... — ала-мом ойлаш тӱҥале Григорий Петровичын шеҥгечше ошкедыше отделенный. Сайрак колаш шонен, Григорий Петрович вуйжым шеҥгекыла изиш тайыш, тунамак Богданов сравоч тӱшка дене Григорий Петровичым перен-перен колтыш.
—	Молан шеҥгелан кодат! — Богданов адак сравоч тӱшка дене Григорий Петровичым туп гыч шуралтыш. — Тый соҥра улат мо?
Тиде кече вурсалтын, кыралтынак эртыш. Григорий Петрович нимоланат ӧрӧ: «Эре тыге гын, кузе илыман?»
Эрлашыжым, кечывал кочкышым кочмеке, омса почылто, надзиратель кычкырале:
—	Сми-и-ир-р-но!
Омса гыч Богданов пурыш. Григорий Петрович камера покшеке шогале. Богданов камерым йыр ончале да пелештыш:
—	Здорово!
—	Здравия желаю, господин отделенный! — чот каласыш Григорий Петрович.
Богданов камерым сайрак шымлаш пиже: парашым почын ончале, пырдыжым парняж дене ниялтыш, оҥамбалне ончыш — нигуштат ик пурак пырчат уке. Койкым шупшыльо, леведыш «кузе кӱлеш» пыштыме. Григорий Петрович ӱмбалне бушлатым тергышат (тудым теҥгече гына цейхгауз гыч пуэныт), согам ончыктен каласыш:
—	Тыште руалтыш-полдыш лийман... Тыланет име ден шӱртым пуат, шке ургет...
Кидышкыже вӱргене чайникым, кувшиным, кружкам налын ончыш — чыла сайын эрыктыме. Богданов койка деке мийыш. Шаҥге ончымыжым шарналтен, саҥгажым куптыртыш — нимо шот денат Григорий Петрович дек пижедылаш ок лий. Но, арестантлан чылт нимом каласыде, кузе лектын кает? Садлан Богданов йодшын койо:
—	Тыйым молан тышке колтеныт?
—	Ом шинче, шкат ом шинче, — мане Григорий Петрович.
Тунамак пылышыжлан йоҥ шоктыш, шинчажлан первый тул койо, вара пычкемышалте. Григорий Петрович кӱвар ӱмбак йӧрльӧ.
—	Тиде мо тыгай: «ом шинче»! «Шинчен ом керт, господин отделенный!» — теве кузе ойлыман! Кынел шогал, кай верышкет! — манын, Богданов адак ик гана перыш да лектын кайыш.
Григорий Петрович вуйым сакен шинче...
5
Концентрационный лагерьыште Сакарын илышыже казармысе гаяк йӧсын эрта. Угыч толшо кажне кече ударак кочкышым, нелырак пашам конда. Йолташышт Сакарым шагалрак кырат, но мутланашат шагал мутланат, воштылмо йӱк коклан гына шокта. Кажныжын тӱсшӧ мланде сынан лийын. Кажныже, тыгай илышлан кунам мучаш шуэш, манын вучат...
Март тӱҥалтыште чумыр лагерь мучко салтак-влак, погынен-погынен, ала-мом шыпак ойлаш тӱҥальыч. Сакарат ик тӱшкашке мийыш, еҥ ойлымым колышташ тӱҥале.
—	Кугыжа тегак уке! — шоктыш Сакарын пылышыжлан.
—	Кузе уке?
—	Российыште революций... Кугыжам луктын шуэныт.
Петроград пашазын, Волковын, мутшо Сакарын ушешыже возо.
—	Тугеже кугыжа уке? — куаныш Сакар. — Ынде мир лиеш. Мӧҥгӧ каена... Чодра ужмо пеш шуэш!...
—	Мир лиймеш тый изиш туркалте! — сырен пелештыш йошкар пондашан салтак. — Кугыжаже уке, а генералже, купечше кодыныт.
Сакар адак Волковын мутшым шарналтыш: «Сар кугыжа ден генерал-влаклан, адак купеч-влаклан кӱлеш».
6
Григорий Петрович кажне эрдене ныл шагатат пелылан кынел тунемын... Тачат тугак помыжалте. Колыштеш: йырваш тымык. Чаҥ кырымат ок шокто. «Чаҥым кыреныт але мый шке ондак помыжалтынам?» — шона Григорий Петрович. Йыгыре камерыштат кынел гыч шоктыш. Мо тыгай, звонок уке? Григорий Петрович кружкажым йыгыш, пуракым ӱштӧ, шӱргӧ мушкаш, парашым наҥгаяш кӱлеш, а омсам огыт поч... Григорий Петровичын шотышто, ынде вич шагатат шуо — проверка уке...
Вич шагат эртымек, омса почылто, но иктат «смирно!» манын ыш кычкырал. Надзиратель, камерыш пурыдеак, шыман каласыш:
—	Шӱргӧ мушкаш.
Григорий Петрович парашым нумал лекте. Клозетыште ик шоҥго арестантым вашлие. Тудын дене Григорий Петрович Вологод централ гыч пырля толыныт. Тулеч вара нуно прогулка годым веле ужыныт, шинчашт дене гына иктышт-весыштым саламленыт.
Кызыт шӱргӧ мушкаш йыгыре шогальыч. Шоҥго арестант шыпак каласыш:
—	Веткан йолташ, Петроградыште революций, маныт, — шоҥго арестант надзирательым аптраненрак ончале.
Моло годым гын, тыге шыве-шыве ойлымылан надзиратель сравоч тӱшка дене туп гыч шуралтыде ок код ыле; таче, соҥра лийын ала-мо, арестант мутланымым огеш кол, «содор мушса!» манынат ок кычкырал.
Надзирательын тыгай лушкыдыжым шижын, Григорий Петрович ден шоҥго арестант огыт вашке, шӱргыштым чотрак веле шоҥаҥдышт. Мушмо кокла гыч шоҥго арестант ешарыш:
—	Революцийым темдалаш кугыжа ставка гыч генерал Ивановым колтен. Почешыже кугыжа шкат каен. Кӱртньӧ корно пашазе-влак кугыжан поездым Петроградыш колтен огытыл. Кугыжан поезд Дно станциеш лакемын. Петроградыште полк почеш полк калык велке кусна, самодержавийын ӱшанже пытен...
—	Тиде кернакак мо? — ыш ӱшане Григорий Петрович.
—	Кернак, — ӱшандарыш шоҥго арестант.
Тиде жапыште надзиратель кычкырале:
—	Мӧҥгеш камерыш!..
Григорий Петрович, камерыш миен, эр кочкышым кочшыжла шоҥго арестантын ойлымыж нерген шонаш тӱҥале... Тудо ок шинче: ала шуко лийын, ала шагал — кенета тюрьма коридорышто шергылт кайыш:
Отречемся от старого ми-ир-а,
Отряхнем его прах с наших ног!..
Омса почылт кайыш. Тушто рвезе студент шога. Оҥыштыжо — вӱр гай чевер йошкар бант. Сынже ошо, шинчаже чылгыжеш. Студент, кидшым кӱшкӧ нӧлталын, йывыртен каласыш:
—	Революций лӱм дене тый, йолташ, эрыкан улат! Григорий Петрович коридорышко лекте; тушто йошкар флаг лойгалтеш; студент, пашазе, салтак, гимназист, гимназистка-влак — пычал денат, пычал деч поснат — шукын улыт. Тюрьмасе надзиратель иктат уке.
Тюрьма пырдыжым чытырыктен, рвезе-влакын йӱкышт шергылтеш:
Вставай, поднимайся, рабочий народ!
Вставай на врага, люд голодный!
Раздайся, клич мести народной:
Вперед, вперед, вперед, вперед!
7
Григорий Петрович Озаҥышке майын 20 числаштыже толын шуо. Озаҥ университетыште тунам лачак «съезд мелких народностей Поволжья» манме погынымаш ыле. Тиде погынымаште Григорий Петрович шуко ыш шого. Вигак ойлаш, Григорий Петровичлан тиде погынымаш ыш келше. Погынымашын председательжылан Бобровников шинча, погынышо-влак коклаште поп-влак ятырын улыт... Шемер кресаньык-влак пеш шагалын ыльыч...
Озаҥ университет кӧргешак Григорий Петрович Зверева Тамарам вашлийын. Тамара ӧрынрак ончале да Григорий Петрович дек миен шогале:
—	Григорий Петрович! — Тамара куанен пелештыш. — Кушечын толат, кушко кает?
Григорий Петрович кенеташте нимом пелешташат ӧрӧ. Тамара тиде кум ийыште пырчат вашталтын огыл. Вашталтын гынат, утларак веле моторештын. Тамара Григорий Петровичым туге онча, пуйто нуно теҥгече веле ойырленыт. Пуйто нунын коклаште нимогай утситат лийын огыл. Григорий Петрович первый тупынь савырнен каяш шоныш; туге гынат, пелештыш:
—	Петроград гыч толам, Аркамбаке каем.
—	Теве могай пиал! — кычкырал колтыш Тамара. — Мыят тышке, иктаже Аркамбаке кайше ала уло манын, кычалаш толынам. Ну, значит, пырля каена. Тошто годсым шарналтена.
—	Мо эртен каен, тудо эртен, — мане Григорий Петрович. — Эртышым мӧҥгеш пӧртылташ ок лий...
—	Чылтак эртен огыл гын?
—	Эртен! — пеҥгыдын пӱчкӧ Григорий Петрович.
—	Тидын нерген тыште огына ӱчаше... Тый кунам кает?
—	Наверне, эрла каяш тӱкна. Эрла Аркамбал велым толыт чай?
—	Ну, значит, каена... Мыйын ачам, шинчет, кызыт кӧ? Страховой агент... Значит, тендан пачерда учитель семинарийыште? Эрла эрдене эрак мый миен шуам. Кызытеш чеверын!
Тамара лектын кайыш. Григорий Петрович шканже шке сырыш. Молан икганаштак Тамарам пӱчкын ыш колто...
Зверев, значит, адак йӧным муын... Чылт Крыловын басньысе шыҥа гай: ик окна гыч поктен луктат, а тудо вес окна гыч пура...
---
Эрлашыжым Григорий Петрович мален кынелын веле ыле, Тамара миенат шуын.
—	Извините, Григорий Петрович, мыйын толмем тыланет ок келше гын, вигак каласе.
—	Теве мо, Тамара Матвеевна, Аркамбалне мыйын ватем уло.
—	Колынам. Тушто тыйын ала-могай романтик историй лийын. Только мый ом ыҥыле, интеллигент еҥ кузе тыгай ди... (Тамара «дикарка» маннеже ыле да, мугедалте) кузе тыгай пычкемыш ӱдрамаш дене иквереш илен кертеш?
Тамара тидым ок ойло ыле гын, пожалуй, Григорий Петрович дене пырля Аркамбаке кая ыле. Тиде мутшо дене Григорий Петровичым шыдештарыш.
—	Шкенжым эн интеллигентлан веле огыл, кӱшыл общество гыч улшылан шотлышо ӱдыр мыйым эн неле жапем годым, тудын ончылно титакем уке ыле гынат, мыйым оскорбитлен кодыш... Пычкемыш ӱдрамаш манме мыланем пиалым пуыш. Тудо ӱдрамаш кызыт, тыйын шонымет гай, пычкемыш огыл. Тудо ӱдрамаш — мыйын илыш йолташем. Тудын нерген уда шомакым ойлымым ом чыте. Чеверын, Тамара Матвеевна, мемнан илыш корнына шукертак ойырлен...
Григорий Петрович савырнен кайыш.
Озаҥ гыч Григорий Петровичым Учим-Сола марий наҥгайыш, кас велеш шкеж дек намиен шуктыш. Учим-Сола деч иктаж пел меҥге ӧрдыжтырак улмышт годым тӱмыр йӱк шокташ тӱҥале. Кум ий годсек тюрьмаште киен коштмыжо, тӱрлӧ йӧсӧ ужмыжо деч вара тошто, шке воля дене илыме верышке толын шуымыжо, чон таратыше тӱмыр йӱкым колмыжо Григорий Петровичын кумылжым туге нӧлтальыч — Григорий Петрович, чытен кертде, сӱан мурым муралтен колтыш:
Ужар нымыштым кондышна,
Кушак шинчын шӱмлалаш?
Ужар выньыкым кондышна,
Кушак шинчын кучышаш?
Чевер снегым кондышна,
Кудо теркышке пыштышаш?
Чевер еҥгайым кондышна,
Кудо клатыш пуртышаш?
Ямщик марий шеҥгекше ончале, воштылалын пелештыш:
—	Марлат мурен моштет улмаш.
—	Ожно пеш кертам ыле да, ынде кум ий лиеш, мурен омыл. Тошто мурым веле мурен моштем.
—	Тый, родо, кусо улат?
—	Мый Морко вел улам.
Тиде жапыште Учим-Солашке кудал пурышт. Григорий Петрович пеш вашка гынат, Учим-Сола марий, чай йӱктыде, Григорий Петровичым шкеж деч ыш наҥгае.
—	Ынде тора огыл, кас денат каена. Имнемат изиш шӱлалта, — мане марий.
---
Аркамбаке пычкемыш тӱреш гына миен шуыч. Григорий Петрович толмым Чачи кечыгут вучен. «Шочмын толын шуам» манын возымо Григорий Петровичын письмажым налмекше, Чачи тугае лийын каен, эсогыл Зинаида Васильевнат Чачим лыпландарен кертын огыл: мура, шортеш, воштылеш — чыла кумылжо икганаште нӧлтын Зинаида Васильевна чарен гынат, таче ондакак ачажмыт деке куржын толын. Григорий Петрович Аркамбаке толаш лийын. Чачи кечыгут гаяк капка ончылно оролен. Пычкемышалташ тӱҥалмеке, ынде ок тол манын, кумылжо пӧртылын, пӧртышкӧ пурен, лукыш туртын возын веле шуктен ыле — капка почылтмо йӱк шоктыш. Чачи окна гыч ончале; тарантасыште Григорий Петрович шинча. Чачи кузе куржын лекмыжымат ок шинче, Григорий Петрович шӱйышкӧ миен кержалте, шортын колтыш...
Яшай ден ватыжат, Япушат Григорий Петровичым налаш лектыч. Япуш тиде ийлаште ятыр шуйнен. Григорий Петрович чылаштымат ӧндалын шупшале...
Эрлашыжым Григорий Петрович ден Чачи Тумеръялыш Зинаида Васильевна дек кайышт. Яшай дене мутланыма гыч, Чачи ойлыма гыч Григорий Петрович теве мом пален нале.
Революций лийме дене Аркамбал илыш кугун вашталтын огыл. Волостной правленийын лӱмжӧ веле вашталтын. Волостной комитетын председательже — тошто старшина. Земский начальник тӱсшым веле вашталтен, саманын тошто верыш пӧртылмым вуча докан. Аркамбалне эн кугу озаже Панкрат Иваныч лийын. Элнет олык деч посна тудо нужна салтак вате-влакын мландыштым пеш шуко налын ӱдаш тӱҥалын. Панкрат Иванычын идымыштыже иктаж лу каван шога, а нужна-влакын кочкаш кинде уке. Пазарыште ложаш индеш теҥгем шога. Панкрат лу теҥгем кӱреш.
Отышко шумеке, Григорий Петрович памаш деке пурыде ыш чыте. Курык сер гыч пеш сылнын коеш. Ик келге коремыште але лумат шулен пытен огыл — чоҥга воктен тӱрлӧ пеледыш пеледын.
—	Теве, Чачи, кызыт ме у илышын шошымыштыжо илена. Але ятыр йӱштӧ толеш, лум, шолем лиеш, но шошым нимоат сеҥен ок керт. Кызыт але Панкрат Иваныч озалана, но шукеш огыл. Илышын озаже незер-влак лийыт.
Григорий Петрович Чачилан Петроградыште мом ужмыжым, мом палымыжым чыла каласыш. Чачи пеш сайын колышто. Чачин ыҥылымыжлан Григорий Петрович куаныш, вара йодо:
—	Чачи, кызытрак могай книжкам лудынат?
—	Кызытрак книжкам лудын омыл, газетым эре лудына.
—	Пушкинын иктаж-можым лудынат?
—	«Барышня-крестьянкам» да «Цыганы» поэмым лудынам. Южгунам, ом ыҥыле гын, Зинаида Васильевна умылтара, — мане Чачи. — Адак, тыйым шонен, Сибирьыш колтымыжым эре лудам ыле.
Чачи, йӱкшым музыкла шоктыктен, лудын ончыктыш:
Во глубине сибирских руд
Храните гордое терпенье...
Оковы тяжкие падут,
Темницы рухнут — и свобода
Вас примет радостно у входа,
И братья меч вам отдадут.
Керде олмеш Чачи Григорий Петровичлан пеледышым кӱрлын пуыш.
---
Григорий Петровичым Зинаида Васильевна пеш куанен вашлие.
—	Ну, вот, адак пырля улыда. Мыйын Иван Максимовичем кунам утла гын?
—	Иван Максимович кызыт кушто?
—	Псковышто, госпитальыште.
—	Значит, офицер погоным пижыктен огыл?
—	Тугайым кунам пижыкта? Ужаш толмыжо годым Аркамбалне Курыктӱр учительлан тудо пеш оҥай каласыш. Курыктӱр учитель шӧртньӧ погоным пижыктен толшо учитель йолташыже-влаклан кӧранен. Иван Максимович тудлан тыге каласыш: «Теве тугай жап толеш — тый огыл, нуно тыланет кӧранаш тӱҥалыт. Шӧртньӧ погоныштым тыйын шӱкшӧ пинчакет дене вашталтымышт тунам шуэш да, вара нимом ышташат ок лий»... Учитель тудым ала ыҥылыш, ала уке...
—	Туге, илышыште тӱрлӧ лийын кертеш. Теве кум ий ожно, Чачи деч ойырлен каймем годым, тыге толын ужам манын шонен омыл.
—	Ынде тый, Григорий Петрович, адак учительлан пурет мо?
—	Ик кеҥежым изиш канем. Канем манмыже, мый чылт яра кияш ом тӱҥал. Чумыр Российысе Кресаньык Депутат-влак Советын большевик группыжо мыйым агитаторлан колтен. Окса шотышто Совет полша, адак политкаторжан Обществат полша. Мый вет, Зинаида Васильевна, чытамсыр улам, шыпак илен ом керт, кучедалмашым йӧратем. Иктаж кече канымек, пижаш шонем. Теат мыланем полшыза. Йогор толмым вучем. Тудат толам манын возен вет, Чачи?
—	Майыште толам, манын возен. Тудо пеш умбалне. Сибирьыште ила, манеш.
—	Тувешке, Зинаида Васильевна, мыланем иктаж кечым школыштет илаш разрешитле. Еҥ шинчаш перныде, шыпак илынем.
—	Тиде нерген мутланышаш уке, Григорий Петрович, шке суртыштет илыме семынак илыза.
—	Иктаж кече гыч Чачи дене коктын ачиймыт дек миен толына.
—	Тыланет возен омыл мо, Когой? Мый вет кодшо кеҥежым, ават деке миен, кок арня илен тольым. Ават дене ме коктын пеш келшышна. Тый кает гын, пырля мийде ом код. Ынде кеч-кушко кае — мый пырля каем. Уке гын, могай «марий ден вате»? Ме чумыржо кум арня веле пырля илен улына.
Тиде мутлан Григорий Петрович тореш ыш лий.
8
Сакарын илыме концентрационный лагерь пасушто ыле. Лагерь йыр ныл аршын кӱкшытыш кум радам дене кӱртньӧ воштырым шупшмо. Кӱртньӧ воштыр йыр келге корем гай канава кӱнчымӧ. Корем вес велне — мланде вал оптымо. Вал ӱмбалне йӱдшӧ-кечыже часовой-влак коштыт.
Лагерь покшелне мландым кӱнчен ыштыме барак-влак уремын-уремын ышталтыныт. Кажне баракыште шӱдӧ еҥ ила. Нине баракыште иктыштыжат коҥга уке. Окна манмаштат, омса воктен гына кок изи окна уло. Тыгай окна гыч волгыдо пеш шагал пура. Кӱвар деч кок вершок кӱкшытыштӧ тореш олымбал ыштыме. Тиде олымбалне пленный-влак сӧснала шыгырнен малат.
Лагерьыште пленный чылаже иктаж лу тӱжем уло. Чыланат шемемын, лавырген, ярнен пытеныт, луышт ден коваштышт веле кодын. Кочкаш кечеш пел кремга киндым веле пуат.
Эрдене, чай йӱмеке, немыч фельдфебель толеш. Умшаштыже тудын сигар шикшеш. Пленный-влакым конвой авырен налеш, вара, пычал приклад дене тӱкален, пашашке поктен наҥгая.
Кольмым вачеш пыштен, колышо тояш кайшыла вуйым сакен, эркын ошкылыт ярныше еҥ-влак.
Ик кеҥеж кечын лагерьыш иктаж шымшӱдӧ чоло француз салтакым поктен кондышт. Котомкаштым кудашын, шканышт верым налмекышт, руш пленный-влак дек лектын, мутланаш тӱҥальыч.
—	Рус, рус! — кычкырат, шкешт дек ӱжыт.
—	Мусье, мусье! Француз, француз! — кычкырат руш-влак кокла гыч. Южышт чакрак мият. Иктышт-весыштым ончат.
—	Корошо, рус! Камарад! Товарищ! Наполеон — Моску — Толстой! Бонжур! Вив, ля Рус! — пылышлан шӱшпык шӱшкымыла шокта.
Изиш лиймек, ешарышт:
—	Америк, Керенски, Галитси.
Сакар француз-влак ойлыма гыч кум мутым веле ыҥыла: корошо, рус, товарищ. Сакар шкежат тыге ойла, лачак «рус» олмеш «руш» манеш. Адак «Моску» манмышт «Моско» манмыла шокта. Наполеон, Толстой — Сакарлан так йӱк лукмаш веле. Керенски ден Галици манмымат Сакар ок ыҥыле. Туге гынат, ала-кузе вес эр марте лагерь мучко руш пленный-влак коклаште тыгай увер шарлыш:
—	Керенский, у правительствын министрже, Галицийыште наступаяш шӱден. Керенскийлан Америка полша.
—	Ну, ынде немыч вашке ярна. Америка тӱҥалын гын, немычлан вашке капут лиеш, — маныт руш пленный-влак.
—	Саржат вашкерак чарныже ыле, вара мемнам мӧҥгӧ колтат ыле.
Ик кече эртыш, вес кече эртыш, арня эртыш — немычым сеҥыше уке. Вара увер тольо: «Америка але кӱлынак полшен ок керт. Галициеш немыч-влак Керенскийын салтакше-влакым чот почкеныт...»
Илыш адак тоштылак нушкеш.
Ик эрдене Сакарын чытыдымын чот вуйжо коршташ тӱҥалын. Сакар, моло черле деке ушнен, околоткыш кайыш. Околотокшо лагерь тӱжвалне, парусин палатыште улмаш. Черле, сусыргышо-влак пеш шукын улыт. Тыштат конвой орола. Черле-влак коклаште йол пуалшан, шӱйын йогышан ятыр уло. Шӱйшеш кошкен пижше бинтым ойырымаште шуко пурак кынелеш, нерыш темеш, тӱрвынчыкта, шӱведыкта. Сусыр вер шӱймаш виля семын ӱпша. Рончымо бинтыште, шалатыме куткышуэсе кутко висак тий шолеш. Сакар, пеш ару илышеш шочын-кушкын огыл гынат, чылт тыгай оньыш лийдымашым ужын огыл. Тий, кӱтӱла койын, Сакар дек, врач дек нушкыт...
Кажне кечын околоткыш тӱрлӧ барак гыч инвалид-влак массаж ыштыкташ толыт. Нуным ончалат гын, шӱметлан шуй веле чучеш. Южын кидше шаланен, вара музыргыл кушкын, южын йол кун уке, южын оҥылашлу шӧрын каен шинчын, южын шӱргӧ начкаже мурчак поҥгыла куптыргылын. Нуным ончен, ӧрат: кузе нуно илыше кодыныт?
Лык-лук лийын кушшо вуйкоҥрам, важык кайше умшам, шинча олмеш кодшо лакым, йол олмеш кодшо тоҥгакым ончет да шканет каласет: «Эх, родо, молан тый тунамак колен отыл? Колет гын, тыге от орлане ыле».
Тыгай коклаште южыжо уш кайшат уло. Ик поляк яра барак пусакыште юмылта:
—	Пан езус! Матка бозка! Пан езус! Матка бозка!
«Тиде поляк тӱҥын куптырген. Йӱкшат пытен шуын. Ила гын, пеш шуко эр марте ила», — шона Сакар. Ушдымо полякын орланымыжым ужын, Сакар аважым шарналтыш, вара поляклан ойлымыла пелештыш:
—	Юмын моло пашаже шуко уло дыр, мемнан гай кумалмым колышташ ок ярсе.
Шоҥгын койшо ик пленный (йошкар пондашыже чалемаш тӱҥалын), эртен кайше еҥым ужын, парняж дене ончыктен кычкыра:
—	Вот, вот, вот! Вот антихрист!
---
Сентябрьыште лагерьышке шужен ярныше еҥ-влак тольыч. Кӱпнышӧ шӱргышт — кагаз гай ошо. Шинчашт кукшо, колышо еҥынла чылгат. Вуйыштышт — ӱп олмеш ала-мо тугай мочыла тӱсан пун.
Лагерьысе-влак ӧрын ончат.
—	Святой-влак! — ала-кӧ шыпак каласыш.
Нимо шонымашат, нимо шижмашат тӱсыштышт ок кой. Йодмылан кӱчыкын каласат.
—	Кушеч кондышт?
—	Белобеж гыч.
—	Тушто мом ыштыктат?
—	Мландым кӱнчыктат.
Кӱчыкын, кӱрыштын ойлыма гыч раш койшо сӱрет лиеш. Белобеж пущышто пленный-влакым чаманыде кырат, ярныше-влакым вольыкла пашашке поктен наҥгаят: ыште колымешкет! Колет гын, олмешет весым кондат.
Толмо кастенак ик пленный Сакармыт баракыш мийыш.
—	Вочнем ыле изишак. Шкенан калык коклаш колынем. ыле. Кӧ мемнан вел гыч уло гын?
Руш мутым мутаенрак ойлыма гыч Сакар палыш: тиде черле пленный — руш огыл. «Тиде, очыни, марий», — шоналтыш Сакар. Садлан шыман марла йодо:
— Кусо улат?
Черле еҥ Сакарым ыш ыҥыле. Туге гынат, Сакарым тура ончале.
—	Тый откудывуй? — Сакар угыч йодо.
—	Я? Казанский, — мане.
—	Мый тожо казанский, — мане Сакар.
—	Какой уезд?
—	Царевококшайский.
—	А я Чебоксарский... Ты какой народ?
—	Мый — черемис...
—	Я — чуваш.
Умбакыже Сакар ден чуваш ваш-ваш тыге ыҥылышт:
—	Моч коршта? — йодо Сакар.
—	Чыла коршта. Эр марте ала илен шуам, ала уке... — каласыш чуваш. — Шочмо мланде уждеак колаш возеш. Мӧҥгешем ватем ден изи эргым кодыныт. Ынде нуным ом уж...
—	Ит ойгыро, але тӧрланет.
—	Уке, ом тӧрлане. Мыйын уло могырышкем вошт куп вӱд шыҥен. Уна кид-йолемат йӱкшен. Шӱмышкем йӱштӧ кӱзен шуэш гын, колем... Эх, кеч пел шинча дене Юл вӱдым ужшаш ыле. Поро еҥ, колымекем, ешемлан уверым колто. Эргым...
Умбакыже чуваш ойлен ыш керт, ярныш...
Пелйӱдлан тудо колыш. Тудым барак гыч нумал луктын пыштымеке, Сакарын чоныштыжо туге нелын чучо, эсогыл Сакарын вуйышкыжо осал шонымаш шеҥынак пурыш: «Мыят вара ӧрдыж мландеш тыгак колем мо?»
Сакар Петроград пашазын, Волковын, мутшым шарналтыш: «Царь... Генералы... Купцы...»
Умбакыже Сакар шке ешарыш:
—	Чужган-влак... Чарла тӧра... Морко урядник... 
Теве кӧн верч Сакарлан ӧрдыж мландеш колаш верештеш. Уке, уке! Уло вийым погаш, илаш, илаш!
9
Яра кеҥежым Сибирь гыч Йогор пӧртыльӧ. Шеръял Каврият латик ий Амур воктене илен коштмыж гыч шочмо ялышкыже толын. Григорий Петрович эн ончыч Йогор ден Каврийым шерын ончыш. Каврий ден Йогор коктынат Григорий Петровичлан келшышт. Кумытын сайын каҥашен налмеке, Чачи ден Зинаида Васильевнам шке кашакышкышт ушышт. Чачи ден Зинаида Васильевналан ӱдрамаш коклаште, утларакше салтак вате-влак коклаште, умылтарымаш пашам пуышт. Каврий ден Йогор йорло-влак коклаште большевик ойым шараш кӧнышт. Григорий Петрович чыла шотыштат вуйлата, адак Озаҥысе большевик комитет дене кылым куча.
Эн лишыл паша — Аркамбалан Кресаньык Депутат Советым организоваяш, тышке батрак ден йорло-влакым пурташ. Волостной комитет гыч толшо старшинам, тошто кугу тиякым поктен лукташ. Кокымшо паша — Элнет олыкым Панкрат Иваныч деч шупшын налаш, тугак салтак вате-влакын аҥам налын ӱдымыжымат мландын тошто озажлан тӱредаш пуаш. Южо салтак ватын тӱредшыже уке гын, Кресаньык Депутат Совет шке тӱредыктыже. Эн йорло салтак ватылан але, кӧн икшывыже шуко уло гын, тугайлан полышым пуаш. Кумшо — страховой агентым, тошто земский начальникым, арестоваяш. Волостной комитет председатель, тошто старшина, кызытат Зверевын мутшым колыштеш, маныт. Адакше Зверев Панкрат Иваныч дене пеш родо лийын, ӱдыржымат Панкратын прапорщик эргыжлан марлан пуынеже, маныт. Зверевым арестоваяш Каврий шке келшыш.
Первыйрак Чачи ӱдрамаш коклаште аптраненрак кошто, вара ыҥылен нале, мо дене ӱдрамаш-влакым тарваташ лиеш. Эн ончыч салтак вате-влак деч тӱҥалаш кӱлеш улмаш. Сар чылаланат шерым темен. Эн чотшо салтак вате-влакын шерышт темын. Пӧръеҥ пашаге, ӱдрамаш пашаге ыштен шукташ каньыле огыл. Сар Панкратлан веле пайдам пуа. Панкратын эргыже-влакат фронтышко огыт кае, Озаҥ олаштак почаҥыт. Арня вуеш, манме семын, теве иктыже, теве весыже ачашт-авашт деке толын каят.
Йогор ден Каврийлан Элнет олык полшен. Элнет олыкым Столыпин закон почеш Панкрат Иваныч кум ий годсек куча гынат, Аркамбал марий-влакын шӱмышт Элнет олык верч корштымым чарнен огыл.
—	Эй, тудо Элнет олыкым налман! — кычкырат шукышт.
Аркамбал велне шудылыкым кажне ийын пайлат. Ик рушарнян Аркамбаке шудылык нерген каҥашаш кажне ял гыч калык погыныш. Погынышо калык коклаште пелыже чоло салтак вате ыле.
Тиде погынымашке Григорий Петрович ден Йогор, Каврий колышташ мийшыла мийышт. Изиш варарак Зинаида Васильевна ден Чачи тольыч. Погынымашым волостной комитет председатель, тошто старшина, Вӱдъял марий Кандар Павыл вуйлата.
—	Тений Элнет олыкым кузе пайлена? Тошто лӱм денак але вес семын? — йодо председатель.
—	Тошто дене улде, уке гын кузе? — пелештыш каза пондашан марий.
—	Уке-е! — кычкырале яҥгатарак марий. — Ынде у правительство лийын гын, чыла у семын лийже: пӧръеҥлан изиге, кугуге мланде лийже.
—	Ӱдрамашыже киндым ок коч мо? — шеҥгечын каласыш Чачи. — Ӱдрамашланат пуыде ок лий.
Тиде мутым — ӱдрамашлан мландым пуаш манмым — иктат вучен огыл, садлан ты мутлан кенеташте иктат вашмутым пуэн ыш мошто. Ик жаплан тымык лие. Шукышт ӧрын ончат: тиде ӱдрамашын ушыжо каен огыл дыр?
Чачи умбаке ойла:
—	А тений саманыште шуко ӱдрамаш шкак куралеш, шкак ӱда. Моло пашаште мемнан марий ӱдрамаш ожнат пӧръеҥ дене тӧрак ыштен. Пашажым тӧр ыштымеке, праважат тӧр лийман. Те кузе шонеда, вате-влак?
—	Ӱдрамашлан мландым пуаш ок лий, — мане Кандар Павыл.
Эх, рӱжгымаш тӱҥале вет, ик мутымат ыҥылаш ок лий. Только икте раш: ӱдрамаш-влак, адак шукырак ӱдыран-влак, мландым ӱдрамашге пуаш шонат, а шуко эрган-влак «мландым ӱдрамашлан пуаш огыл» маныт.
—	Ватылан пуаш лиеш, ӱдырлан пуаш ок лий! — кычкырале ала-кудыжо. — Ӱдыр вес ялышке марлан кая гын, кузыклан наҥгая мо?
Тиде ойлан шукырак эрган-влак тунамак келшышт. Шуко ӱдыран-влак тыгай ой ваштареш чот шогальыч. Эх, тума тӱҥале вет! Аркамбал тыгай погынымашым нигунамат ужын огыл. Ик салтак вате чытен ыш керт, куржын миен, Кандар Павылым йошкар пондашыж гыч руалтен кучыш, ӱстел кокла гыч шӱдырен лукто.
—	Кай тышеч, тый ожнат мемнан шинчавӱдым шуко йоктаренат, адак тый тоштылак мемнам шужыктен ашнынет!
Григорий Петрович, Йогор, Каврий коклаш огыт пуро ыле гын, калык иктыже-весыжым сусыртылаш тӱҥалеш ыле.
Григорий Петрович, ӱстембак кӱзен шогалын, кычкырал колтыш:
—	Шыпланыза!
Кушеч тыгай йӱкшӧ лектын — вес ганаже Григорий Петрович шкат ӧрын. Чыланат Григорий Петровичым ончал колтышт. Тиде жапыште Йогор ден Каврий калык покшеке шеҥын пурышт.
—	Йолташ-влак! — мане Григорий Петрович. Тиде мутат уын чучо. Тыгай погынымаште але марте иктат тыгай мут дене ойлаш тӱҥалын огыл. Григорий Петрович йӱкшым яндаремдыш.
—	Йолташ-влак! Вурседылын, кредалын, тыгай кугу пашам ышташ ок лий. Мланде пайлымашым мый кугу пашалан шотлем, пеш кугу пашалан... Ме сайын мутланена, каҥашена, вара ойым ыштена. Тудым тыге ышташ лиеш: кӧ ӱдрамашлан — ӱдырге, ватыге — мландым пуаш манеш гын, кидым нӧлталеш, уке гын, ок нӧлтал. Ме тышечын палена, кӧ кузе шона. Пуаш маншыже шукырак лиеш гын, пуэна, уке гын, уке. Тидым ышташ, мыйын шонымаштем, куштылго. Мый тыланда весым ойлынем. Шаҥге ик салтак вате мемнан председательнам, пондаш гыч кучен, шупшын лукто. Мыйын шонымаштемат, тошто старшинам волостной комитетыште шогыктыман огыл. Волостной комитетшат мыланна ок кӱл. Олалаште Пашазе Депутат-влак Совет ышталтын. Мыланна тыште Кресаньык Депутат Советым ышташ кӱлеш. Тиде Советыш эн нужна ден батракым сайлыман. Нужналан полшаш шонышо икмарда кресаньыкым пурташ лиеш. Нужна ден батрак, икмарда кресаньык пашам ыштат, а поян еҥ пӱжвӱд дене мындырлана. Поянлан власть ынже лий.
Григорий Петрович почеш Йогор ден Каврий ойлышт.
—	Ме революций верч, нужна калык верч Сибирьыште каторгышто коштын улына, — манын, Каврий мутшым кошартыш.
—	Учительже еҥ пуштмылан тюрьмаште шинчен, — шайыкрак шинчан марий йӱкым лукто.
—	А мо верч тудо еҥжым пуштын, тый шинчет? — йодо Йогор.
—	Чужган кугызам тукымжыге пытараш кӱлеш! — ала-кӧ кычкырале.
—	Чужганже, Панкратше — чыла иктак улыт! — вес йӱк шергылте.
—	Панкрат деч Элнет олыкым шупшын налаш ок лий мо?
—	Молан ок лий? Налаш кӱлеш, — каласыш Йогор. 
Умбакыже пожар ылыж кайыш.
—	Налаш! Налаш! — ик семын кычкырат пӧръеҥже, ӱдрамашыже.
—	Панкратым шкенжымат тышечын поктен колташ кӱлеш. Тудо тысе мо?!. Толшо еҥ!
—	Покташ! Покташ!
—	Ӱзгарым пайлаш.
—	Пайлаш! Пайлаш!
Айста Панкрат дек.
—	Каяш! Каяш!
Кандар Павыл, шеҥгек-шеҥгек чакнен, черке вес могырым Турша коремыш куржо. Тушечын вончен, уржа лоҥгаш пурен кайыш. Памаш-Эҥер корныш лектын, шкеж дек чымалте.
Тудын куржмым иктат ыш шеклане, чыланат Панкрат век шуҥгалтыч. Григорий Петрович, Йогор, Каврий шыдешкыше калыкым нигузеат чарен ышт керт. Калык Панкрат капка ончыко миен шогале — капка тӱкылымӧ...
Йӱлымыж деч вара Панкрат пеш чапле суртым ыштен. Марий манмыла, чыват лектын ок керт. Пӧртшӧ куд угылан, чердакан.
Элнет олыкым шканже пӱчкын налмекыже, Панкрат Иваныч Аркамбал марий-влак деч изиш аптраненрак ила. Кастене капкам ондакак тӱкылыкта, февральский революций лийме деч вара кечывалымат тӱкылыде ок шинчыкте.
Погынышо-влакын капкам кыраш тӱҥалмышт годым Панкрат Иваныч кочкыш деч вара мален кия улмаш. Калык лӱшкымашеш помыжалтын, окнашке ончале гын, Панкрат Иванычын ушыжо лыж-ж лие, чонжо йолтаганыш волен кайыш. «Куржаш!» — ушым налмек, шоналтыш.
Панкрат Иваныч чарайолын, ӱштыле кудвечыш куржын лекте. Куш куржаш? Йырваш — калык.
Панкрат Иваныч сарайыш куржын кӱзыш... Кылта кышкыме рожыш вуйжым чыкен ончале: «Ала пакчашке тӧршташ лиеш?» Пакча капка дене кок еҥ оролен шога. Лачак тиде жапыште уремыште ала пычал дене, ала револьвер дене кум гана лӱен колтышт. Орол-влак уремыш куржын лектыч. Панкрат сарай гыч пакчашке тӧрштыш, окшаклен-окшаклен, уржа лоҥгашке куржо.
Лӱймыжӧ тыге лийын: калыкын Панкрат сурт деке куржмекыже, Григорий Петрович, Йогор, Каврий, Чачи да Зинаида Васильевна пашан тыге савырнымыжлан пеш ӧрыч. Мом ышташ? Кеч йӱлалташ пуаш огыл манын, Григорий Петрович, Йогор, Каврий калык лӱшкымашке кайышт. Почешрак кодын, Чачи ден Зинаида Васильевна ошкыльыч.
Калык лӱшкен мийме годым Панкрат Иванычын прапорщик эргыже чердак комнатыште газетым лудын шинча улмаш. Калык лӱшкымым колын, балконыш лекме омсам изиш почын, уремыш ончалын. Прапорщик ачажла куржаш шонен огыл. Тудо пеш чот шыдешкен. Тудо изиж годсек кресаньык-влакым куллан шотлен тунемын. Прапорщик лиймыже тудым чотрак веле еҥ шотлыдымым ыштен. Салтак-влакым тудо «лудо вольык» деч вес семын лӱмден огыл. Кызытат, теҥыз вӱдоҥла лӱшкалтше калыкым ончен, шыдыже веле погынен. Изиш ончен шогымек, тудо, револьверым кучен, балконыш лектын. «Нине сволочь-влакым иктаж кумытыштым лӱен шуэм гын, молыжо шкак куржыт», — шонен. Лач тиде жапыште Григорий Петровичмыт миен шуын улыт.
—	А-а, эн ава-вуй-влакше толыт. Ниныжымак пытараш кӱлеш.
Прапорщик поче-поче кум гана лӱен колтыш. Чынак, калык тыманмеш ӧрдыжкӧ шуҥгалте. Григорий Петрович, оҥжым кучен, волен возо. Но тунамак ала-кӧн тура кидше пудыргышо кермычым прапорщик саҥгаш логалтыш. Прапорщик балкон кӱварыш шуҥгалте. Чачи, магыралтен, Григорий Петрович деке куржын мийыш. Зинаида Васильевна Григорий Петровичын тувыржым кушкед колтыш: пурла ваче ӱлыл могырым вӱр йыргыкта. Зинаида Васильевна, вуйысо шовычшым налын, рож тура темдал шындыш.
Йогор ден кок самырык марий Григорий Петровичым больницыш наҥгайышт. Каврий калыклан кычкырале.
—	Ужыда, пошкудо-влак, поян кашак мом ыштылыт?
—	Тулым чыкышаш! — ала-кӧ кычкырале.
—	Мом ончаш, капкам пудыртен пурышаш!
Ала-кушеч вич вершокан, иктаж кандаш аршынан пырням нумал тольыч, капкам шураш тӱҥальыч. Вич минутат ыш лий — капка оҥа шырпешт шаланен пытыш.
Изиш лиймек, чердак гыч вӱр вуян прапорщикым шӱдырен волтышт, амбарыш петырен шындышт. Панкратын ӱдыржӧ ден ватыжымат, иктыжым диван йымач, весыжым койка йымач, шӱдырен луктыч.
—	Панкратым шкенжым, шкенжым кычалза!
—	Ала-куш шылын! Нигуштат уке!..
Ты жапыште Панкрат Иваныч, уржа лоҥга гыч куржын, Вопса нурышко лекте. Кас велеш Йортышыш Шахир Хамитын шырпе ыштыме фабрикышкыже миен пурыш...
Григорий Петрович кок арня колымаш ден илымаш коклаште эртарыш. Кок арня гыч сусыр вер гыч вӱр йогымым чарныш. Григорий Петрович тӧрланаш тӱҥале. Кок арня годым Чачи ден Зинаида Васильевна черет дене Григорий Петрович воктене шинченыт, йӱдге, кечыге ойырлен огытыл. Чачи шкежат ошемын, черле гай лийын.
—	Ит ойгыро, Татьяна Яковлевна, Григорий Петрович колымашым сеҥыш, кризис эртен, — мане ик эрдене доктор. Чачин чонжылан лу-уш чучын колтыш.
Григорий Петровичын тӧрланаш тӱҥалмекыже, ик арня эртен ыле, тыгай паша лийын кайыш: кечывал кочкыш деч вара Григорий Петрович мален колтыш. Тудын помыжалтмешке, аваймыт деке миен толам манын, Чачи палата гыч лектын кайыш.
Аважмыт дене Чачи иктаж шагат чоло шогыш. Кудо ончылно чайым йӱын шинчышт. Григорий Петрович тӧрланымылан Яшай ден ватыжат, Япушат куаненыт.
—	Акай, кунам тудын деке мияш лиеш? — йодо Япуш.
—	Эрла теве доктор деч йодам. Григорий Петровичлан але мутланаш монь пеш ок йӧрӧ, манеш доктор.
—	Мияш лиеш гын, мый эрлак мием. Ужмем пеш шуэш.
Кудвечышке Ведат вате пурыш. Ала мыскылен, ала так йодо:
—	Земский начальник ӱдырет Григорий Петровичым ужаш толын мо?
Чачи, ӧрын, Ведат ватым ончале:
—	Мый тудым ужын омыл.
—	Кызыт тудо больницыш миен пурыш.
Чачи чашкасе чайжымат йӱын ыш шого — больницыш куржын колтыш.
Григорий Петрович кийме палатыш пурымо омсам почын колтыш да нимолан ӧрын шогале. Григорий Петрович, койка вуеш эҥертен, оҥжым кучен шинча. Койка воктен Тамара сукалтен шинчын. Моло черлышт нуным ӧрын ончат.
—	Григорий Петрович, Гриша, милый! Ожнысо йӧратымына верч... Мый тыйым, юмылан шотлен, сӧрвалем...
—	Ӱшане, Тамара Матвеевна, мый нимомат ыштен ом керт.
—	Кертат, Григорий Петрович! Тыйын мутетым чылан колыштыт. Ачамын нимо винаматшат уке.
—	Суд тушто пала — кӧ винамат, кӧ уке.
—	Григорий Петрович, тудо тыйым эргыже семын йӧратен. Тый тудым тюрьма гыч луктыкто, — Тамара Григорий Петровичын кидшым руалтен кучыш.
Тудыжо, шыдешкен, кидшым шупшын нале. Тунамак, ош тувыржым чевертен, оҥысо сусыржо гыч вӱр чыпчаш тӱҥале.
Чачи шкат ок шинче, кушеч тудын вийже лектын — Тамара дек куржын мийыш, кидпӱан гыч варашла руалтен кучыш, тошто барин ӱдырым больница гыч шӱдырен луктын, уремыш шӱкал колтыш, шкеже доктор дек куржо.
Вич минут гыч доктор Григорий Петровичым угыч бинтоватлен пыштыш.
Молан Тамара Григорий Петрович дек миен? Кандар Павылын волостной комитет гыч шылын куржмекыже, Панкрат Иванычын, шке суртшо гыч утлен, «шикшым пыштымекыже», Шеръял Каврий тошто «таҥжым» — Зверевымат — поген налын. Зверев ден Панкрат эргым Каврий арестант пӧртыш петырен. Шке тӱрлӧ тюрьмалаште шинчен коштмыжым шарнен, нунылан режимым ыштен.
Тылеч вара шке шот денак ала-кузе тыге лие: кеч-мо шотыштат калык, утларакше незер-влак, Каврий ден Йогор дек кошташ тӱҥальыч. Каврий ден Йогор, волостной погынымашым поген, эн незер-влакым ойырыктен, Кресаньык депутат Советым ыштышт.
Петроград пашазе-влакын «Чыла власть Советлан!» манын уремыш лекме жапыштышт Аркамбалне Каврий ден Йогор, незер-влакым вуйлатен, Панкрат Иванычын кугу каван-влакшым послен шийыкташ тӱҥальыч: «йорло-влак тегак шужен ынышт кошт...»
Шахир Хамитов полшымо дене Панкрат Иваныч Озаҥ олашке миен шуо, толашен-толашен, Жаплык правительствын комиссарже деке пурыш. Комиссар Панкрат Иванычым пеш сайын колышто, но нимогай полышым пуаш кызытеш ыш сӧрӧ. Панкрат Иваныч, нимоланат ӧрын, комиссар деч лекте. Мо тиде тыгай? Тиде йодмашлан Панкрат Иваныч вашмутым ыш му. Комиссар тидым пеш шинча, но Панкрат Иванычлан ок ойло... Чынже тыгае: Аркамбал марий-влакым пусландараш салтак отрядым колтыман. Отряд колташ Салтак Комитетын кӧнымыжӧ кӱлеш. Салтак Комитетын Аркамбал деч поснат пашаже шуко уло. Теве тыште, теве тушто салтак-влак пудранат... Галицийыште немыч-влак фронтым кӱрлыныт. «Аркамбал — фронтак огыл, тек шке семынже йӱдыланыже, — тыге шонен Жаплык правительствын комиссарже. — Ситартышыжлан пашазе-влак дене нимо шотым муаш ок лий: ала-можо нунылан ок сите, тутыш сурлат...»
Кернак, тиде жапыште Россий мучкат пашазе тарванымаш чот тӱҥалын. Эн кӱкшӧ вӱдоҥжо Петроградыште 3 — 4 июльышто лийын...
Озаҥ Панкрат Иванычлан полышым пуэн кертын огыл. Тамара тидым шинчен, садлан Григорий Петровичым сӧрвалаш миен...
Сӱрем кумышешым Аркамбал марий-влак Элнет олыкышко погынен кайышт. Элнет олыкышко миймекышт, эн ончыч Столыпин закон почеш шогалтыме межа меҥге-влакым луктын кышкышт. Кресаньык-депутат Совет шӱдымӧ почеш Элнет олыкым уло ял дене иквереш солаш тӱҥальыч.
Кече ырыкта. Солымо шудо тутлын ӱпшалтеш. Ойлымо, воштылмо, муро йӱк олык мучко шергылтеш...
10
Арзамас станцийыште каяш ямдылалтше эшелон шога. Ик вагон деч вес вагон дек, мешакым нумалын, пондашан еҥ-влак, ӱдрамаш-влак куржталыштыт.
Ик вагон ончылно, тупешыже котомкам пӧштыртен, лудо шинелян еҥ шога, рушла мутым шке семынже савыркален, вагонысо-влакым сӧрвала:
—	Пуститя, товарищи-благородия. Нам недалеко... До Казань...
Кӱшычын, почмо омса гыч, тудын ваштареш йылгыжше штык-влак вуйыштым луктын ончат.
Котомкан еҥ, вуйжым нӧлтен, вучен шога. Изиш лиймеке, адак сӧрвалаш тӱҥале:
—	Недалеко мы... До Казань только...
—	Да ты кто? — ик шара шинчан йошкарармеец йодо.
—	Мы марий... Черемис, — йодмылан куаныш саде еҥ. — Мы фронт бывал, мы у немца плен бывал, четыре года домой не кодил.
Котомка дене пызырналтше тупшым виктарен шогалын, пурла кидшым пудыргышо картуз нер воктек намиен, пеш раш каласен колтыш:
—	Сто двадцать шестого стрелкового полка, пятой роты, третьего взвода, второго отделения рядовой Макар Чужганов!
Вагонысо йошкарармеец-влак воштыл колтышт:
—	Наш, стало быть, фронтовой!..
—	Из татар, что ли? Отстал он, ребята, по-царскому рапортует! — ик йошкарармеец каласыш.
—	Пустить, чего там! Слышишь, из плена мужик. Шара шинчан йошкарармеец кидшым нӧлтале, вагонысо-влак чыланат шыпланышт.
—	Документ есть? — пеҥгыдын йодо шара шинчан еҥ. — Давай! А ржать тут, товарищи, между прочим, нечего. Тут воинский поезд... Незнакомых людей приказано не пускать.
Шӱкшӧ шинелян еҥ, Сакар, котомкаж гыч нылыте тодылмо кагазым луктын, шара шинчанлан шуялтыш. Кагаз мучко ала-мыняр печать оптымо. Шара шинчан командир, тӱрвыжым тарватылын, ятыр гана пачаш-пачаш лудо, вара, Сакарлан кидшым шуялтен, каласыш:
—	Лезь, товарищ!
Сакарым вагоныш шупшын кӱзыктышт. Йырже йошкарармеец-влак шогат: воштылыт, мутланат, Сакарлан тамакым пуат. Сакар йырже ончыштеш, аптраненрак, но куанен шыргыжеш.
—	Вот спасиба-то, ваш благородия, вот спасиба-то! 
—	Благородия, брат, вывелись! — воштылалын, командир каласыш. — Здесь не царская армия, а красная. Здесь не благородия, а товарищи!
—	Восьмой эшелон, по местам! — шергылте йӱк.
Калык рӱжгымым пӱчкын, нугыдын, станций омса воктен чаҥ йоҥгалте, гудок мӱгыралтыш.
—	Отправляемся! — кычкырале командир. — А ты оставайся с нами, товарищ... — ала-мом шарналтыш командир, вара Сакар век вуйжым савырыш. — Тебе куда? Говоришь, за Казань?
—	Казань, Казань... Чаревококшайский уезд, — вуйжым рӱзен, Сакар умылтарыш.
—	Не попадешь! — пӱчкӧ командир. — В Казани чехословаки.
—	Чекословак? — ӧрӧ Сакар. — Какой Чекословак?
—	Белая гвардия. Царя хотят: генералы, купцы, попы, — Сакарлан умылтара командир.
—	Чарь... Генерал... Купца... поп... — Сакар вуйжо дене ойлымыла ойла.
—	Вышибать их едем. Сойти бы тебе, товарищ, — командир Сакарым ончале. — После лучше доедешь, а?
Сакар саҥгажым куптыртыш. Сакарын ушышкыжо Петроград пашазын, Волковын, мутшо адак пурыш:
—	Чарь... генерал... купца... Им война надо? Зачем Е Казань война?
—	Генералы, купцы, попы хотят свергнуть Советскую власть, власть рабочих и бедных крестьян. Генералам и купцам помогают кулаки, ну, богатые мужики.
—	Бедный крестьян! — ыҥылыш Сакар. — Генерал бийот бедный крестьян?
—	Так! — мане командир. — Ну, что, может, останешься?
Сакар адак саҥгажым куптыртыш. Изиш лиймеке, Сакарын шинчашкыже шыде тул пиже. Сакар командирлан каласыш:
—	Генерал бийот бедный крестьян! Нет! Не остану! Винтовко даешь, стрелять будим. Ты вышибать, мы вышибать!
Эшелон тарваныш. Вагон лӱҥгалташ тӱҥале. Станций кас велышкыла йоген кодо.
Сакар котомкажым, кудашын, олымбал йымак пыштыш. Йошкарармеец-влак шыгырнышт, Сакарлан верым пуышт.
Двинск ола гыч Арзамасыш шумешке Сакар лачак ик тылзе толын. Германий гыч Двинск олашке тудо тыге верештын: Брест мир деч вара пленный-влакым вашталтымаш лийын. Тиде вашталтымашке Сакарат верештын. Двинск олашке шумеш тудым немыч-влак конден коденыт...
---
Сакар кӱшыл пачаш тореш олымбалне пырдыж воктен кия. Воктенже кийше йошкарармеецын шокшо оҥжо Сакарын каҥга тупшым ырыкта. Сакарын тий кочмо дене пучыштышо капшылан ала-мыняр ий годсек тыге ласкан чучын огыл ыле. Шуко ий годсек Сакарын чоныштыжат тыгай тыныс лийын огыл. Шуко ий годсек Сакар тудын дене тыге сайын мутланымым колын огыл. Тудым, шкешт гайланак шотлен, вагоныш пуртышт, тудым «товарищ» маньыч. Товарищ!.. Йолташ!.. Тиде веле мо! Сакарым пукшышт, тамакым шупшыктышт... Киндым, селедкым, тамакым шке пайышт гыч Сакарлан чаманыде пуышт. Шкеныштынат шукак огыл ыле, туге гынат, Сакарлан ышт чамане. Но кинде дечат, тамак дечат шергын чучмыжо — «йолташ» манмышт. Йолташ, товарищ! «Черемисская морда» огыл!..
Йошкарармеец-влак тугай сай улыт — Сакар денат чылт йолташлак мутланат, йодыштыт, шке ойлат. Сакар ала-кузе, аптраныдеак, нунын дене мутланаш тӱҥале. Сакар шкат ӧрӧ, кузе тиде тыге: ожно тудо рушла ойлымым ок ыҥыле ыле, руш-влакат тудын ойлымым огыт умыло ыле. Кызыт чыла раш — икте-весым чыла ыҥылат... Сакар нунылан шке илышыжым чыла ойлыш. Роҥго чодраш ошма мешак дене вуй гыч кырен аҥыртарен, Чужган Макар олмеш салтаклан пуымашке ойлен шумекше, йошкарармеец-влак чытен ышт керт, кычкыраш тӱҥальыч:
—	Вот сволочи!.. Вот окаянные!.. Расстрелять надо их, мерзавцев!
Коклашке командир пурыш:
—	Ты это верно говоришь? Не врешь?
Сакар товатлыш: тиде тыгак лийын.
—	Да, товарищи, много жутких дел творилось в царской России, и всегда страдал рабочий или бедный крестьянин. Но теперь мы уничтожим всех кровопийцев! Товарищ Ленин нам указал правильный путь...
Шара шинчан командир шуко ойлыш: Ленин нергенат, революций нергенат, у илыш нергенат...
—	Ленин! — мане Сакар, ӱмырыштыжӧ первый гана чонышкыжо ӱшан пурыш: Сакарын ончылныжо у, сай илыш коеш... Только тудо сай илышышке корным винтовка дене почаш верештеш!..
Шихран станцийыште Сакармытын эшелонышт ик сутка шогыш. Шихран фронт илыш дене ила: куш ончалат, эртак сарзе калык — йошкарармеец, йошкарармеец, йошкарармеец... Станцийыште тыглай еҥже кушто икте веле коеш. Ик вагон воктен эртен кайшыжла, Сакар марла ойлымым кольо. Ойлышо-влак могырыш савырнен ончале, кок самырык красноармеецым ужо. Сакар нунын деке ошкыльо.
—	Кусо улыда, шольо-влак? — йодо Сакар.
Йошкарармеец-влак ӧрынрак ончальыч, вара иктыже каласыш:
—	Мый Аркамбал улам, йолташемже — Морко вел.
—	Мыят Морко вел улам, — мане Сакар, вара шке вел марий деч йодо: — Могай ял улат?
—	Мый Лопнур улам, — мане йошкарармеец. — Тый шкеже кусо улат?
—	Мый шкемым каласем, но тулеч ончыч палынем: тый кӧн эргыже улат?
—	Мый Васлий Микитан эргыже — Иван улам. Тый мемнан ялыште кӧм палет?
—	Ожно тендан ялыште икте кодде чыла палем ыле.
—	Тый вара, изай, кӧ улат?
—	Мый... Кудашнур... Сакар улам...
Кок йошкарармеец икганаште кычкырал колтышт:
—	Сакар!.. Вет тый шукертак коленат!
—	Туге, шольо-влак, мыйым пуштыныт... Но мый колен омыл.
Кок йошкарармеец алят пылышыштлан огыт ӱшане, Сакарым ӧрын ончат.
—	Сакар изай, кернак тый улат? — «Аркамбал улам» маншыже йодо. — Кернак, тӱсет тудын гайлак чучеш... Ужашыже мый изиэм годым ужынам да, пеш раш ом шарне.
—	Тый Аркамбалне кӧн эргыже улат?
—	Микипыр Яшайын.
—	Япуш, тый улат мо? — куаныш Сакар. — Ачат-ават кузе илат? Чачи?..
Тиде мут Япушым ӱшандарыш: тудын ончылныжо кернакак Сакар шога. Ваш-ваш палышт, чон пытен мутланаш тӱҥальыч. Сакарын ойлымыжлан Япуш ден Иван чылтак ӧрыч... Теве Чужган кашак Сакарым кузе пуштыныт улмаш!
Япуш Сакарлан Чачи нерген ойлыш. Чужган Макарын кузе колымыжымат Япуш ойлыш. Тиде мутым колмекыже, Сакар, вуйжым кумык сакен, ятыр шонен шинчыш. Ик вечын Григорий Петровичын Макарлан тыге ӱчӧ шуктымыжо Сакарлан келшыш. Григорий Петровичын олмыштыжо лиеш ыле гын, Сакар шкат тыгак ышта ыле. Вес вечын, йӧратыме ӱдырет весылан кая гын, чонлан пеш куштылгак ок лий. Ожно гын Чачин тыге ыштымыжлан Сакар чот шыдешка ыле. Ынде, шуко орлык ужын коштмекыже, Сакар шонаш тунемын. Вет, кернак, Чачим Чужган кашак деч Григорий Петрович деч моло тунам нигӧат утарен ок керт ыле. Чачим утарашлан Григорий Петрович шкенжымат чаманен огыл... Тыге шоналтымекше, Сакарын саҥгасе куптыргышо корныж-влак тӧрланышт, Сакар шыман гына йодо:
—	Кызыт Чачи ден Григорий Петрович сай илат?
—	Аркамбалне илымышт годым пеш сай илат ыле. Кызытше ом шинче: нуно Озаҥешак кодыныт але вес вере каеныт... Мый июнь тылзыште марий ротышко шке кумыл дене пурышым. Озаҥвӱд олыкеш марий рота пытымек, ме Иван дене коктын Ягыднаште ик шӱкшӧ пӧртышкӧ куржын пурен улына. Тушто лачак пашазе-большевик ила улмаш. Тудо мемнам кум сутка шылтен ашныш, вара, Юл гоч вончыктарен, йошкарге-влак деке конден кодыш...
Сакар, Япушым колышт налмекше, Иван деч йодо:
—	Чужган кугызаже але ила мо?
—	Э, але тудо ила, пеш тале.
Тиде жапыште станций мучко кугу йӱк шергылте:
—	Восьмой эшелон, по местам!
Сакар кынел шогале, Япуш ден Иванлан кидым пуыш:
—	Вес гана ужмешке чеверын!
—	Чеверын, Сакар изай. Вашке ужына, эрла меат позицийыш каена.
Станций ончылно чаҥ кум гана перыш, паровоз мӱгыралтыш, поезд тарваныш...
---
Чехословак-влакын Озаҥыш пурымекышт, Григорий Петрович ден Чачилан Озаҥ гыч лекташ верештын. Озаҥышке Григорий Петрович университетыш пураш ямдылалташ миен, адак Марий комиссариатыште паша ышташ полшаш шонен. Чачимат иктаж-вере тунемаш пуртынеже улмаш. Чехословак толмо Григорий Петровичын чыла планжым пужен... Григорий Петрович ден Чачи, шӱй кондышо ик марийым вашлийынытат, тудын дене кутырен келшен, шӱй коробкаш пурен шинчын гына Озаҥ гыч лектын кертыч. Озаҥвӱд вончымо годым кӱвар оролышо салтак Григорий Петровичым теве-теве волтен ыш кодо. Тудын «студент билетшым» пеш инаныде ончыш, но билетыште кок вуян орел шулдыржым пеш раш шаралтен шинча. Орел салтакым сеҥыш. Пеш шӧрын ончыш гынат, салтак корным пуыш. Чачижым марий «тидыже — ӱдырем, ола ужаш конденам» мане...
Йортышышто Григорий Петровичын ожно годсек ик палыме суасше уло. Григорий Петрович Озаҥ гыч толшыжла чай йӱаш Абдрахманже дек пурыш. Чай йӱмӧ годым тудлан Абдрахман тыге ойлыш:
—	Тый, Коргори, Аркамбаке ит кошт. Аркамбалне, мына, Панкрат Иваныч ден эргыже Совитым, мына, йӧршын бытырган ыштеныт. Йуг	ур ден Каврим, мына, рестан семын Казан алага наҥгаен...
Григорий Петрович ден Чачи, Аркамбак пурыдеак, вигак Ваштаръялыш кайышт. Туштат нунылан шукак илаш ыш тӱкнӧ. Григорий Петровичын толмым шижын, Лопнур Чужган кашак пычкемыш калыкым «Совет ынде пытен» манын лӱдыктен, Григорий Петровичым пушташ тараташ тӱҥалыныт. Сандене ачаже Григорий Петрович ден Чачим Маршан чодра коклаш, Лапка-Солаш кокаж дек шыпак намиен коден. Кокаже ожнысек Григорий Петровичым пеш йӧрата улмаш. Кызытат Григорий Петрович ден Чачим пеш куанен вашлие. Григорий Петровичын молан толмыжым палымеке, тыге каласыш:
—	Мемнан ял — пеш улакыште. Тышке нигӧат ок тол. А пеш шыгыр лиеш гын, чодраште кугыза тугай верым шинча — тушко каяш корным моло иктат ок му...
Лапка-Солаште Григорий Петрович кум кече веле илыш. Лапка-Сола — тыгак улак вер, тӱрлӧ-тӱрлӧ кайык мурымо деч молым тушто нимогай йӱк-йӱанымат от кол. Тыгай тымык Григорий Петровичлан утларак шучкын чучеш. Шоныш-шоныш да, Григорий Петрович Аркамбаке каяш шонен пыштыш. Тыгай жапыште тыгай улакыште кияш Григорий Петровичлан намысын чучо. Аркамбачын Озаҥышкат мӱндыр огыл, тушко тӱрлӧ уверат вашке миен шуэш. Лапка-Солаш кодаш Чачиат ыш кӧнӧ.
---
Григорий Петрович ден Чачи Аркамбаке йӱдым миен пурышт. Яшай дене мутланыма гыч Григорий Петрович ыҥылен нале: йорло-влакым тарваташ лиеш. Озаҥ гыч шылын толшо салтак-влакын тоен пыштыме винтовкыштат ятыр уло. Патронат лийшаш. Григорий Петрович незер еҥ ден салтакыш коштшо-влакым, ӱшанаш лийшашым, кастене Яшайлан мончашкыже погаш шӱдыш...
Кечывал годым Чарла гыч почтальон тыгай уверым конден: Юл гыч Чарлашке йошкарге-влак толыт, Чарласе ден Княжна калык пеш ямдылалтыт да — сеҥен кертыт? Уке, очыни: йошкарге-влакын пушкыштат уло, манеш.
Тыгай уверым колмекше, Григорий Петрович пашалан аптраныде ямдылалташ тӱҥале. Йорло салтак-влак Григорий Петрович дене келшышт. Кум кече гыч Аркамбалне калык адак сӱргалтараш тӱҥале... Панкрат Иванычлан ындыже Аркамбалым йӧршынак кудалтен куржашыже вереште...
Ошо-влак Юл кӱвареш миным шынденыт. Юл кӱварым мина деч эрыктыде, Свияжск станцийыште шогышо йошкар бронепоезд Юлым вончен ок керт. Мина эрыкташ мияш йӧсӧ: Юл кӱварым пулемет орола.
Сакар Юл серыште ик чоҥгаште кия. Вуй ӱмбалныже чарныде пуля шӱшка. Йырваш снаряд пудештылеш. Шола велне «ур-р-ра-а-а»! шоктыш. Цепь кынеле. Йошкарармеец-влак кӱвар век куржыт. Кӱвар воктечын пулемет куржшо-влак ӱмбаке вулным шавалтен колтыш. Куржшо-влак туржын кышкымыла йӧрлын пытышт. Цепь шуэме. «Ура» шулыш... Сусыргышо-влак, кечкыжын, магырен, мӧҥгеш нушкыт.
Сакарын вачышкыже лопка, неле кид возо. Сакар вуйжым савырал ончале; воктекше шара шинчан командир нушкын толынат, Юл кӱварым ончыкта:
—	Гляди. Максимка-то, можно сказать, почти в открытую... Займись!
Сакарын вуй ӱмбалныже пӱчкылтшӧ юж шӱшкалтыш. Командирын кидше Сакар ваче гыч шкак камвозо. Командир, пеш чот нойышо семын койын, вуйжым мландыш пыштыш. Пурла шинча ӱмбачше йытыра тыртыш рож гыч чевер вӱр чыпча.
Сакар лавыргыше кидшым командир тупыш эркын пыштыш, шыман гына ниялтыш, вара, куштырам почкалтымыла, вуйжым рӱзалтыш, винтовка ӱмбакше пӱгырныш. Пычал аҥ Юл кӱвар воктенсе ужар оҥаш эҥертыш, шӱлалтен-шӱлалтен колтыш. Затвор муралтыш, пычал аҥ адак шӱлалтыш. Сакар шыргыжале.
—	Уло, — мане Сакар, колен кийше командирым ончалын, ешарыш: — Есть!
Сакар адак винтовкыжым виктыш. Винтовка адак кокыралтыш. Сакар адак шыргыжале. Тунам Сакарын шинчаштыже име гай кошарге, вурс гай пеҥгыде шонымаш койо... Пурла велне «ур-ра-а!» шоктыш, Юл сер мучко шергылт кайыш. Сакар ончале — йошкарармеец-влак вигак Юл кӱварыш куржыт, пӱгырненат огытыл.
Кӱвар воктенысе пулемет тӱҥшӧ гай шып шинча.
Ик шагат гыч йошкар бронепоезд, Юл гоч вончен, Озаҥ могырышкыла кайыш.
Эрлашыжым эрдене Йошкар Армий Озаҥыш пурыш. Йошкарармеец-влак коклаште, винтовкым пеҥгыдын кучен, Сакар ошкылеш.
	1937 ий, апрельын 8-ше
«ЭЛНЕТ» РОМАН НЕРГЕН
С. Чавайн социалистический революцийым марий калыкын кузе вашлиймыже, социалистический революцийлан виян полшымыжо нерген сюжетный произведенийым эше граждан сар жапыштак возаш пижын. Мутлан, тудо 1920 ийыште «Шем пыл шула, кече лектеш» пьесым возен. Изиш варарак «Кугуяр», «Чодра лӱшка», «Марий рота» пьесылаже лектыныт. Нине произведений-влак революционный шӱлыш, коммунистический идей дене кумылаҥме дене ойыртемалтыныт. Туге гынат, нунылан сылнылык ситен огыл. Историйыште лийше событийлам тудо ӱмбач ончыктен, схематизмлан кугу верым пуэн. Адакшым культурничество, просветительство нине произведенийлаште чотак шижалтын. С. Чавайн чыла тидым шотыш налын, 30-шо ийла тӱҥалтышыште келге исторический содержаниян кугу произведенийым возаш шонен пыштен. Мутлан, 1934 ийыште «У вий» журналеш печатлыме кӱчык заметкыштыже тудо тыге воза: «Кугу романым сераш шонем. Условно (кызытеш) «Корно» манын лӱмденам. Умбакыже ала саде лӱмым вашталташ логалеш. Тиде романыште марий шемерын тошто годсо гыч кызытсе (социализм жап) марте илышыжым сӱретлаш шонем. Роман кум ужашан лиеш...»
Тыгеракын, уста марий писатель кумда исторический жапым авалтен налаш, марий калыкын илыш корныштыжо лийше куатле социальный вашталтышым сӱретлен ончыкташ шке ончыланже задачым шынден. Тымарте тудын возымыжлан келге историзм ситен огыл гын, тиде историзм принципым шукташ Сергей Григорьевич шонен пыштен. Тыге тудын творчествыштыже чылт у жанр — роман — шочын. Автор манмыла, условный лӱмым варажым кораҥден, произведенийлан у лӱмым пуэн, «Элнет» манын.
Романын икымше книгажым писатель 1936 ий шошылан возен шуктен. Роман гыч «Земский начальник» ужашым 1935 ий 12 мартыште «Марий коммуна» газетеш печатлен. Тиде ужашым «ойлымаш» манын ончыктымо.
1936 ийын шошым да кеҥежым ятыр ужашым, «Элнет» роман гыч манын, тиде газетешак лукмо. Газетлан С. Чавайн Сакарын бурлак пашаже да Григорий Петровичын революционный пашажым ончыктышо ужашлам ойырен налын. 1936 ийыштак, Марий автономийлан 15 ий темме кечылаште, С. Чавайн роман гыч икмыняр главам рушлашке шкак кусарен да Горький олашке колтен. Колтымо ужаш «Бурлаки у Элнета» вуймут дене «Горьковская коммуна» газетеш лектын. Романым рукопись дене лудын лекмеке, тиде книган сай, виян улмыжо нерген Марий областной да Горьковский краевой писательский организацийлаште ойлаш тӱҥалыныт. С, Чавайн сай романым возен манын, тунам «Литературный газетеш» печатлыме статьяштыже руш писатель П. Скосырев палемден.
Первый книгаже тӱрыснек 1936 ийыште Москва олаште Гослитиздатеш лектын. Книгам критик-литературовед П. Карпов редактироватлен.
П. Карпов редактироватлымыж годым посна верлам произведенийын текстше гыч удырен луктын (редактироватлыме годым лукмо страница-влак кызыт Йошкар-Оласе архивын фондыштыжо С. Чавайнын рукописьше-влак пелен кият). Лукмо вер-влак произведенийым сылнештараш огыт полшо. Саде шот дене ме тиде изданийыш нине вер-влакым огына пӧртылтӧ.
1936 ий мучашыште да 1937 ий тӱҥалтышыште С. Чавайн романын кокымшо книгажым, возен шуктенат, Москвашке Гослитиздатыш колтен. Писательым кенета репрессироватлымылан лийын кокымшо книга тӱняшке лекде кодын да коло ий наре ЦГАЛИ-ште (Литература ден искусство рӱдӧ архивыште) аралалт киен. 1937 ийыште рукопись ӱмбалан ала-кӧ «чыган йылме дене возымо произведений» манын серен шынден. Тидыже рукописьлан утлен кодашыже полшен. 1963 ийын кеҥежым тиде рукописьым писатель-переводчик В. Б. Муравьев кычал муын. Романын кокымшо книгаже 1964 — 1965 ийлаште «Ончыко» журналеш лектын. 1966 ийыште кок книгажымат, рушлашке кусарен, посна изданий дене лукмо. Марла кок книгаге пырля але первый гана лектеш.
Южо илалше еҥ-влак, «Элнет» романын кумшо книгажымат изишак возымо улмаш, маныт. С. Чавайн палымыж-влаклан умбакыже герой-влак дене мо лийшашым каласкален. А 1936 ий 21 июньышто «Марий коммуна» газетеш печатлыме юбилейный поэма гыч налме ужашыштыже тудо «ончычсо бурлак Сакарет инженер лийылден» манын воза. Тыгеракын шонаш лиеш: Сакарын образше гоч С. Чавайн пычкемыш, грамотым палыдыме еҥын уста интеллигент, кугу технический шинчымашан айдемыш савырнымыжым ончыкташ палемден улмаш. Григорий Петрович Веткан — революций деч ончычак шочшо первый марий интеллигентын образше. Тудо лӱмжӧ, фамилийже да биографический моментлаже дене Петр Григорьевич Григорьев-Эмяшым, Михаил Иванович Веткиным шарныкта. Писательын шкенжын илышыже гыч налме чият Ветканын образыштыже ятырак уло. Туге гынат, Григорий Петрович Веткан илыш гыч механически копироватлен налме образ огыл. С. Чавайн фактым шоналтыде фотографироватлыме ваштареш шоген. Тудын Ветканже илышым иктешлен ончыкта. «Элнет» роман варажым, совет власть жапыште, тошто ден у марий интеллигент-влакын пашам пырля, келшен ыштымыштым, социализм идей дене кумылаҥмыштым сӱретлен ончыктышаш улмаш.
Роман сюжет шотышто кузе пыта улмаш — кызыт каласаш йӧсӧ. Икте пале: произведений социализм ыштен шуктымо дене пытышаш ыле. «Элнет» романым С. Чавайн тӱрыснек возен шуктен огыл. Туге гынат, тиде произведений кызытат кугу интерес дене лудалтеш. Романын сылне вийже кугу. Садлан тудым ме марий литературын классический произведенийже манына. Кумлымшо ийласе чумыр советский прозым ончен, шерген лектатат, вигак ужат: «Элнет» роман тунамсе шуко произведений деч ӱлнӧ ок шого, а ятырже годым нунын дечат сайынрак чучеш. «Элнет» романым татар прозаик Г. Ибрагимовын, башкир классик М. Гафурин, туркмен Б. Кербабаевын, удмурт М. Кедран роман ден повестьлашт дене иктӧр шындаш лиеш.
Каласаш кӱлеш: романыште историйысе факт-влакым ончыктымо шотышто посна экшыкат уло. Мутлан, С. Чавайн произведенийын финалыштыже Свияжск кӱвар ошо кидыште лийын манын ончыкта. Чынжым гын, ошо-влак Юл кӱвар деке миен шуын огытыл.
1936 — 1937 ийлаште республиканский газетлаште лекше информационный материалла гыч пале; С. Чавайн марий оперылан «Элнет» роман негызеш либреттым возаш ямдылалтын. Либреттын текстшым 1937 ий шыже марте возен шуктынеже улмаш. Тыгеракын «Элнетым» сцена гыч модын ончыктымо нергенат кугу писатель шонен. (Тудын шонымыжым мемнан жапыште М. Рыбаков шуктен, тудо «Элнет» роман негызеш инсценировкым ыштен).
Ӱшанен каласаш лиеш: «Элнет» калык шӱмыштӧ кужун илаш тӱҥалеш.
	Ким ВАСИН
