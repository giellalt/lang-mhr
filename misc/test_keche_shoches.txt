Юрий СОЛОВЬЕВ




Кече шочеш

Йӱдвелыште







Повесть

Ойлымаш


Историйыште эре тыге: калык вер гыч верыш кусныл коштеш. Амалже гына тӱрлӧ саманыште тӱрлӧ лиеда. Марий-влакат илыш тургымын тӱрлӧ жапыштыже шуко йӧнысырым ужыныт. Мутлан, кызытсе Пошкырт, Одо, Татар кундемлаште, Свердловск, Пермь областьлаште илыше родо-тукымна-влак утларакше тышечын Иван Грозныйын Озаҥым налмекше, Марий мландым Руш кугыжанышыш ушымеке, чимарий йӱлаштым аралыме семын каеныт. Тылеч посна, кугыжан Россий годымак, власть дене кӧныдымӧ-шамычым вуянче семын ссылкыш але каторгыш колтылыныт. Колымшо курым тӱҥалтыште Столыпинын аграрный реформыжо шуко калыкым Эрвелышкыла яра кийыше поян мландылан оза лияш кумылаҥден тарватен. А 1930 ийлаште да сар деч варат Мӱндыр Йӱдвел миллионло «калык тушманым» йӱштӧ помышешыже авалтен. Вияҥ шушо социализмым чоҥымо жапыште эл политика кӱшыл шинчымашан специалист-влакым распределений дене пӱтынь СССР мучко кышкен. Икманаш, кажне саманын шке чурийже.
Российын демократий корным ойырен налмекше, тиде сӱрет икмыняр вашталтын. Но вес кундемышке кайыше-толшо-влак шагалемын огытыл. Кызыт ты радамыште марий творческий интеллигенцийымат ончыкташ лиеш. Мутлан, Россий писатель ушем член, поэт Валерий Якимов ынде ятыр ий Ямал-Ненец автоном округышто ила да журналист пашам ышта. Мурызо, самодеятельный композитор Анатолий Куклин Красноярский крайысе Эвенкий автоном округышто вожаҥын. А теве ме, Россий писатель да журналист ушемын членже-влак Геннадий Сабанцев ден Юрий Соловьев, Йӱдвел Иян океан серыш шумеш чоҥештышна. Ик жап гыч Чукоткышкак журналист Эрнст Петров кайыш. А. М. Горький лӱмеш Литературный институтым пытарыше Игорь Андреев кызыт тыгак Ямал-Ненец автоном округышто пашам ышта.
Мо вара марий творческий пашаеҥ-влакым тушко шупшеш, шӱка, покта?..
 
Повесть

1.	ЙӰДВЕЛ ӰЖЕШ

Ик кечын ме, кок марий журналист, кужу корныш — «оксан» Йӱдвелыш — тарванышна. «Тетла тыге илаш ок лий, — манна. — Шочмо Марий Элна мемнам ыш эветле гын, ала йот элыште пиалым муына. Каена. Ала нылле ийым эртымеке да пачерлан оксам ыштена». Такшым меже Марий Мландынам пеш йӧратена, уло чонна дене, пашамат тыршенак, лийжак манын ыштышна, да ала-молан дыр тудлан утыш лекна. А тарваненнаже Чукоткыш, континентышкыжат огыл, Арктика серыш — Певек олаш. Тулеч вара мландыжат тетла уке. Кӱшкыжӧ — Эрвел-Сибирь теҥыз, вараже Йӱдвел Иян океан, а эше умбакыже — Йӱдвел полюс.
Тыгай ола улмо нерген ала-кунам колалтын ыле изишак. Но Анадырь гыч лач тиде олаш пашаш толаш темлыман серышым налмек (тылеч ончычшо мый Йӱдвелысе ныл олаш пашам кычалман серышым колтенам ыле: иктыжым — Анадырьыш), картыште ончальым гын, шинчамат каралтышым: чынак — тӱня тӱр, тетла нигуш каяш. Ончалат картыш да вискалет: Певек деч Чукотка автономный округын столицыже Анадырь мартеже могай кутыш?! Анадырь деч эн лишыл рӱдӧ ола-влак Магадан, Петропавловск-Камчатский улыт. Но нине ола кокла Моско гыч Иркутск марте гай кутышыш шуэш! Серышемлан вашмут гыч рашеме: «тӱня тӱрысӧ» издательстве-редакцийыш кок пашаеҥ кӱлеш: «Крайний Север» издательствын филиалжын директоржо-«Полярная звезда» газетын редакторжо да корреспондент.
—	Ну мо, Геннадий, кает мо? — йодам кужу корныш пырля погынымо нерген мутланен келшыме марий поэт Геннадий Сабанцев деч!
—	Мый кеч сарыш каяш ямде улам,— манеш садет.
—	Сарышкыжак ок кӱл, тушто пуштын кертыт. Но Певекат — тӱр деч тӱр! Умбакыже ошмаска да Северный полюс гына! — воштылам.
—	Садак каем! — товатла йолташем.
Келшышна. Тыгаяк вашмутым пуышна.
Серен кодымо саде мутланымаш деч ик ий вара отпускыш мийыше Геннадий Сабанцевын «Ончыко» журналлан (2004 ий, 9 №) пуымо интервьюж гыч ужашым темлынемак. Манмыла, историйым лугаш огеш лий. Интервьюм налше Юрий Галютин тыгай йодышым пуа: «Тӱр Йӱдйымак каяш, Певек олашке, Йӱдйымал Иян океан тӱрыш миен шинчаш, можо вара тыйым таратыш, Геннадий тос?»
А Геннадийже тыгерак вашешта: «Мый ик жап эсогыл шокшо точкыласе иктаж войнашкат каяш рат улам ыле. Ешем пукшаш-йӱкташ кӱлеш! Тыште писатель да журналист сомыл дене кӱлеш семын ончаш нимогай йӧн кодын огыл, куш от ончал — то парым, то налогын почын шындыме рож, тӱлышаш, тӱлышаш, тӱлышаш... А ватемже, а йочамже?! Суртым кучыман адак, ну, пачерым. Сарышкыже каяш шучкырак дыр, шоналтышым.
Икана «Марий Эл» газетыште ыштыме годым Юрий Соловьев дене кутыралтен колтышым: ала, манам, пиалым кычалаш каен ончаш? Тый вет палет марий йомакым, тыгак маналтеш: «Кузе марий пиалым кычалын». Йӱдвелыште журналист пашам кычал ончаш Юрий Ильич кӧныш да шке ӱмбакше нале. Шотлан лекте вет! Анадырь ола гыч вашмут тольо. Чукоткын ик районышкыжо, лачым ойлаш гын, Чаун районышто Певек олашке журналист да директор-редактор кӱлеш улмаш».
Тыште ала интервьюм пуышыжо ончыкрак лекнеже улмаш, ала интервьюм налшыже раш умылен шуктен огыл, ом пале. Но коктынат изишак йоҥылыш лийыныт.
Чукоткысо илыш нерген сайынрак пален налаш манын, Интернетышкат пурем, но тушто увер шагал да адакшым «чонан» огыл. Садлан телевизорымат ончем, программыште саде мланде нерген каласкалыше передачым кычалам. Уке. Но икана ушышкем ала-кузе эше ӱмаштак, ноябрьыште чай, ончыктымо да варажым шке семынем воштылалме телеувер толын пурыш: передаче Чукоткышто школ-влакын телылан кузерак ямдылалтме нерген рашемден. Пӧрт-влак йырваш лум пургыжышто йомын пытеныт, калык поран деч шылаш толаша, шӱшаштым нӧлтен, вуйге капеш йомын ошкылеш, пӱчӧ-влак кудалыштыт... Мучашлан диктор тыгерак иктешла: вашке Чукоткышто теле тӱҥалеш... Але вара кызыт гына телым огыл ончыктышт? Ӧрмаш...
Йолташ-влак, Гена дене коктын Чукоткыш тарванымына нерген пален налмек, тӱрлыжымат ойлышташ тӱҥальыч. Иктыже «нуным ондаленыт» манеш. Весыже тыгерак шокта: «Ораде-шамыч, армийыштат лийын огытыл. Куш тарваненыт, ала?» Тиде, векат... ала-могай дыр йылманже. А кумшыжо туныкташ пижын: «Пеленда шокшо вургемым шукырак налза. Тулупым мойн... Уке гын ий комыляш савырнен возыда. Кушто илаш тӱҥалмыда нерген паледа уке? Шонданже уремыштак огыл дыр? Паледа анекдотым, чукчан шондан омсаштыже кузе возымо? «Шальыч — ийсӱсетым лукыш шогалте». Тыгайжак ынже лий». А эше весыже, У Торъял гыч мыскараче марий (шочынжо Шернур-Кукнур вел гыч) Валерий Киткаев тыгерак ойла: «Тый, Юра, палем, шолашке коштдымо улат койо. Кӧ пала, ала такшым йыштракын куржталат? Кеч-мо гынат эскералте тушто. Чукча деке унала мийымет годымжо озаже ватыжым темлаш тӱҥалеш гын, пешыжак тореш ит лий. Чукча-шамыч уналан эн ондак пелашыштым пагалымаш семын темлат вет. Йӱлашт тыгай. Тореш лияш ок лий. Келша мо тылат, мутлан, унала толшо йолташетын темлыме чарка деч тореш лиймыже? Пагалыдымаш тиде. Чукчаланат тыгак ынде...»
Чылан тӱрлӧ могырым «туныктат». Пуйто нуно пел ӱмырыштым Чукоткышто илен эртареныт. Мый гына нимом ом пале. Конешне, тушто лийын омыл дык...
—	А палет,— адакат весе каласкала,— мый тыгай историйым колынам. Икана, манеш, чукча корныштыжо ошмаскам вашлийын. Тунам саде чукчат писын гына пушеҥге вуйыш кӱзен шинчын. А пушеҥге вуйышто вес маска шинчен улмаш. Ужын колтен саде чукчат ошмаскатым да лӱдмыж дене тудын муныжым руалтен. Маскан ӧрт лектын, вигак мландӱмбаке шӱм шогалын камвозын.
—	Ала-мом куктыштат, — ойлем мыскарачылан. — Ошмаска илыме кундемыште могай пушеҥге кушкеш, ораде?
—	Ала дыр ынде. Ужын омыл. Тушто илаш пӱрен огыл. Но мый рашымак колынам: маскан, маныт, эн лушкыдо вер — муныжо. Садлан тыйым саде маскат авырыме годым шылын от шукто гын, тудым эн ондак муныж гыч руалташ тырше, муныж гычак!.. Пӱтырал тудым сайынрак. Тыгодым маскан шӱмжӧ вигак шелеш, маныт. Палем мый, колынам...
Адак весе ойла: «Колынат, Юра, чукча нерген тыгай анекдотым? Чукча Москошко миен. Мӧҥгыжӧ пӧртылынат, каласкала: «Чукча Москошто лийын, чукча ушан лийын, ынде тудо чыла пала. Карл, Маркс, Фридрих, Энгельс ныл еҥ огыл, а кокыт улмаш, а «слава КПСС» — воопше айдеме огыл». Але весе: «Еврей ден чукча икана кином ончаш каеныт. Кинон ик сценыштыже ик ӱдырамаш витлымше пачаш гыч тӧршташ ямдылалтеш. Тыгодым чукча еврейлан ойла: «Тӧршта але уке — айда шӱдӧ теҥгелан ӱчашена. Мый манам, ок тӧрштӧ». «Тӧршта», — манеш еврей. Ӱчашат. Сюжет почеш ӱдырамаш содыки тӧршта да лапашыш савырна. Еврей, конешне, сеҥышыш лектеш, но окса деч тореш лиеш: «Умылет, мый ӱдырамашын тӧрштымыжым ончычак паленам, вет мый тиде кином кокымшо гана ончем». «Мыят кокымшо гана ончем, — вашешта чукча. — Но, шонышым, ынде ушым налын, молан кокымшо гана тӧршташ?..»
Вот тыгай томаша...

2.	УГАРМАН

Икмыняр кече гыч мыланем мӧҥгышкем электрон почто тольо. Тушто мемнам Угарманыш (Нижний Новгородыш) мутланаш мияш ӱжмӧ нерген возымо. Палемдыме кечын, палемдыме верыште мемнам Анадырьысе «Крайний Север» окружной издательствын директоржо вучаш тӱҥалеш. Жап толын шумек, ме автобусыш шична да Нижнийыш чымалтна. Палемдыме верыштак, Юл эҥер серысе Чкалов памятник воктене, мемнам издательствын директоржо Павел Викторович Аплетин вашлие. Тыглай гына самырык айдеме, мый тудлан иктаж кумло деч изиш шукырак ийготым пуышым. Шкеж деч йодаш йӧндымыракын чучо. Кап-кылже чылт мыйын гаяк: икмарда пӧръеҥ, рӱдаҥше кӱртньӧ тӱсан вишкыде ӧрышан. Шомакым изиш шуйдаренрак ойла, чӱчкыдын «э-э-э» манын колта. Шочынжо Нижний гыч улмаш, кызыт — отпускышто. Тугеже директорна земляк шотеш толеш. «Тиде — сай, — иктешлышым семынем. — Ик шот дене землякак лийынас, вет меат Юлын шочшыжо улына. Тора мландыште тиде шотым кеч-кунамат акленыт, пагаленыт».

 
«Крайний Север»
издательствын директоржо
Павел Викторович Аплетин

Павел Викторович мыланна шкенжын йодмашыже нерген каласкалыш: кӱлыт журналист да директор-редактор. Ондак Геннадий дене мутланыш. Умылыш витне: Россий писатель ушем член, Марий Элын сулло журналистше — серьезный айдеме. Пашам ыштен кертшашлык. Вара мый декем кусныш: «Мыланем, — манеш, — компьютерым да типографийын йӧнжым палыше еҥ кӱлеш.
Эн ондак тудо газет производствым палышаш, газетым, книгам, брошюрым шкеак ыштен да типографийын пашажым виктарен моштышаш».
Мый радамын шкем нерген каласкален пуышым: газетыште шукертсек тыршем, компьютер йӧн дене ятыр газет ден книгам ыштенам. Икмыняржым пеленемат намиенам ыле, луктын ончыктышым. Иктыжым, марий мланде нерген, пӧлекленак кодышым.
—	Йӧра, — мане пытартышлан Павел Викторович. — Мый шоналтем. Вучыза уверым. Чыла сай лиеш гын, мый тыланда ӱжмашым колтем. Билетым шке налына. Тудо Москосо Домодедово аэропортын кассыштыже кияш тӱҥалеш. Билет ак шулдыжак огыл — 14 тӱжемыш шуэш. Тиде, векат, тыланда пеш кугу окса.
—	У-у-у, конешне, — манына, — тиде оксалан мыланна талук пашам ыштыман!..
Вара Павел Викторович мӱндыр кундем нерген кӱчыкын каласкалыш: «Певекыш мийымеке, шукылан ӧрыда дыр. Игече
нерген те шкат шинчышаш улыда: тушто йӱштӧ садлан шокшо вургемым ятыррак налза, кенеташте ак шотат тендам ӧрыктара. Но нимат огыл, эркын-эркын тунемыда. Пачерым тыланда ямдылат. Вучыза уверым...»

3.	КОРНО ӰЖЕШ

Ик арня эрта, весе... Увер уке. Мый паша гычат лектынам. Геннадий икымше августышто радио гыч кайыш. Увер эше уке.
—	Юра, Аплетинет кушко йомо? — Геннадий кечын мый декем йыҥгырта. — Сита тетла тыге Йошкар-Олаште яра кияш. Кайыман ве-ет. Ындыжым уремышкат лекташ вожылмаш. Кажныже «Эшеат каен огыдал?» манын яҥыша. Пуйто поктат веле. Мом каласашат ом пале. Ала саде директорлан ыжна келше?
—	Чыте, — манам, — Геннадий. Чыте да вучо. Такшым пеш сайын чеверласышнас. Ме директорлан келшышна гойо. Ит ойгыро, увер садак лиеш.
Чынак, ик кечын мыланем почто гыч заказной серыш толмо нерген увертарымаш кагазым кондышт. Конвертыште когыляннат ӱжмаш кия. Тиде кагазак пограничный зоныш пураш правам пуа. Вет Певек олаже лачак погранзонышто. А ик кастене электронный почто тольо. Тудыжо чылт ӧрыктарыш: «Ямдылалтса. Те корныш 12 августышто лекшаш улыда. Но билетым шке оксада дене налаш верештеш. Тыште тиде йодышым ворандарен колташ йӧн ыш лек. Мийымекыда, чыла оксам пӧртылтена...»
—	Вот тиде да-а! Вигак икымше проблеме лекте. Мыйын оксам уке, — манеш Геннадий.
—	Мыланемат амалкалыман.
Оксалан верчын шӧрлаш ок лий. Икте-весе дечын арен, кӱлеш оксам чумыркалаш пижна, тунамак Йошкар-Оласе авиабилетым ужалыме кассыш кайышна.
—	У-у, — манеш кассир, — Певекыш билет уке. Шымше октябрьлан веле.
—	Уке, мыланна латкокымшо августлан кӱлеш, — манына.
—	Тугеже тыланда Москош кайыман да тушто налман, — темлыш кассир.— Тушто те кокымшо сентябрьлан налын кертыда докан. Компьютерем кок билет улмо нерген ончыкта. Но мый саде авиакомпанийын билетшым ужален ом керт.
Тиде уверымак Анадырьыш шуктышна.
—	Уке, — манеш мемнан ончыклык директорна, — те латкокымшо августышто чоҥештышаш улыда. Мый Чукоткын Москосо представительствыж дене кутырен келшем.
Латкокытан август марте арня наре кодо. Кече кечым шотла, а увер тетла — нимогай. Теве латиктан числат толын шуо. Куд шагат эр. Анадырь гыч йыҥгыртат: «Те таче Москош лекшаш, эрла Певекыш чоҥештышаш улыда».
Ушна кайыш! Геннадий кӱлеш оксамат чумырен шуктен огыл. Но мом ыштет: тӧчыман, толашыман. Пелашыже, провор ӱдырамаш, пеш вашке кӱлеш наре оксам муо.
Ик жап гыч Моско гыч, Чукоткын представительствыж гыч, йыҥгыртат: «Латкокытан августлан кызытеш ик билет гына уло. Но те садак толза, садак коктынат чоҥештеда».
Представительстве гычак йыҥгыртат гын, ӱшаныман тудо. Вует-почет... давай вашкерак сумкам погаш, Моско поездыш палыме гоч билетым налаш. Алевтина пелашем мом гына сумкаш ок шӱш!..
—	Тынарже ит опто, — манам. — Неле лиеш вет.
—	Ничево-о, — шинчавӱдшым ӱштылалын манеш пелашем, — утыжым нимат ом пыште. Чылажат кӱлешан, ӧрдыж велыште чылажат пешакак кӱлеш лиеш дыр.
Кок кугу сумка погыныш. Нӧлталын ончышым, «Ничево, нумалаш лиеш», маньым. А шкеже кевытыште пуд шинчалым налше ик марий нерген йомакым шарналтышым. Йӧра эше ик сумкажым вачӱмбак сакалташ лиеш, весыже — тыртышан, шӱдырен наҥгаяш пеш йӧнан.

4.	ЙОШКАР-ОЛА — МОСКО

Тыге ме 11 августышто, эше куд шагат эрдене корныш тарваныме нерген шоналташ тоштдымо кок марий, Йошкар-Ола — Моско поездыш лекна. Кӱртньыгорно вокзалыш мыйым пелашем ден Игорь эргым, Люба акам ужаташ лектыч. Марий кугыжаныш университетыште тунемше студентка ӱдырем тиде кечын пашаш лектын ыле. Кумшо кечым веле ыштат, вигак йодын каяш йӧндымӧ лие. Садлан мый тудын дене ончычак чеверласышым. Чеверласымыже-можо, вашлийна ме тудым аваж дене коктын рӱдӧ пазар ваштареш (фирмыже лачак пазар кундемыште верланен), а тудо шкетын огыл улмаш, воктеныже вожыл пытыше каче шога. Мыланемже эшеат чот йӧндымӧ лийын колтыш: ӱдырем каче дене келшашат кушкын шуын аман!..
—	Ӱдырем, чеверласаш толынам. Таче Моско поезд дене тора корныш каем, — маньым. — Шкендым сайын кучо, аватым колышт, полшо тудлан, арале тудым...
—	Ну вы даете! Эр шӱдӧ кандашлу градуслан савырныш!..
Каче ончылно шочмо падырашым ны ӧндалмем, ны шупшалмем... Тыгак шомак дене гына чеверласышна. Варажым шкемым ну вурсем дык: вет тыгай кужу корныш тарваненат... Мо тыланет каче?! Такшым мом ынде вурсет, жапым мӧҥгеш от савыре вет.
Игече пеш мотор шога, кече онча. Сумка йыр шогалыннат, Геннадийым пеш вучена, мом ойлен шуктыдымым шерына.
Теве тораштат огыл Вячеслав Абукаев койылалтыш. Вуйжым кӱшкӧ нӧлталын, тыш-туш ончыштеш, мемнамак кычалеш. Ужын шуктыш. Лишеме. Йолташемын толмыжлан моткоч
йывыртенам.
—	Кушто вес марий-чукчаже? — йодеш.
—	Теве нунак толыт ала-мо, — шекланен шуктыш Алевтина.
Пелашемын кид лупшалме могырыш ончальым, Гена йыр чыган арвыль наре калык ошкылеш. Векат, корныш шкетын гына лектын огыл, шоналтышым ондак. Но уке. Чыланат Генам ужатат улмаш, кум кугу сумкам нумалыт. Туштак эше нылымше изирак сумка коеш.
—	Гена, — мый чылт ӧрын кудалтышым, — тиде чыла тыйын сумкат мо? Мом тынарже шӱшкынат?
—	Утыжо нимат уке гай, — ышталеш садет. — Такшым ватем оптен. Мом оптымыжым омат пале.
—	Корныштыжо кузе нумалаш тӱҥалат? Кидетше вет кокыт велыс, — манам.
—	Тидым тыге налам, тудым вачыш сакалтем, кумшым... — Тыш-туш ончыштеш.
—	Пӱйышкет налат мо? — воштылам.
Гена вуйжым удырале.
—	Ай, йӧра, иктаж-мом шонен муына, — лупшале кидшым.
—	Йӧра ынде, тыланда Казанский вокзал деч садак такси дене кайыман. Кузе-гынат да такси шогымо верышке миен шуыда, — шыматат Генам ужаташ лекше кокла гыч.
Теве Моско поезд толын шогале. Тарваныме марте жап пеш шагал кодын. Ме писын гына билетыште ончыктымо вернам муна, сумканам яшлык-полкыш погыстарен пыштышна. Ужаташ толшо-влак шукынжо уремыштак кодыч. Лектын чеверласен ыжна шукто. Вагон оза уто еҥым лекташат ӱжеш. Теве Геннадий пелашыжым «чмок-чмок» шупшале да тамбур велыш ужатыш, мыят Алевтинам шокшын, йӧратен да тунамак моткоч чот чаманен ӧндальым: «Чыте, Аля. Логалеш тылат шкететлан». Алевтина вагон гыч лекте. Ик-кок минут гыч поезд тарванышаш. Окнаш кӱтем. Теве какши кужу капым погышо эргым оҥ пеленже кидшым ыреслен шога. Мыняр гана ойленам, тыге ит ыште, шке декет ойгым шупшат. Уке, самырыклан чылажат нипочем. А тудо — сылне тыгай марий. Эше изишак чогашылым погет гын, ой, сылне каче лият, эргым! Но нимат огыл, тидым жап тӧрлата. Вет тылзе гыч латкандаш ийым темет. Воктекыже, вагон гыч лектын, йӧратыме пелашем, Алевтина, толын шогале. Ой, кузе жалын чучын колтышт нуно мыланем. Мо илена Алевтина дене, эре илаш гына тӱҥалына. «Пиалнам пияк кочкын ала-мо» манмемлан, Аля мыняр гана мыйым тыге шыматен: «Тыйын кок икшывет уло, тыршен тунемыт, ача-авам пагалат, могай-гынат да илаш верет уло. Тек, тек шондан уремыште, пӧлем шыгыр, тӱшка кухньо... Но тудо тыйын!.. Чылажат мемнан эше ончылно! Чылажат мемнан сай лиеш!..»
А мыняр ме пачерлан толашышна, кооперативышкат пурен ончышна. Кок пӧлеман пачерлан пыштыме оксанам 1998 ийысе дефолт манмет ушкал гаяк нулал нале. Оксам нигӧ ыш пӧртылтӧ. Пуйто чылажат тыгак лийшаш. Пуйто илыш — картла модыш: шуктенат — йӧра, уке гын — вараш кодынат. Варажым Марий Эл Президент Вячеслав Александрович Кислицын кок ий наре сӧрыш-ӱшандарыш. Мыняр мыланем полшынеже ыле Марий Эл Президентын аппаратыштыже тыршыше, моткочак поро айдеме Владимир Петрович Рассанов (кийыме мландыже мамык гай пушкыдо лийже) — уке, нимат ыш лий. Южо годымжо эн лишыл йолташ-влакын «полшымышт» денак, шояже-намысдымылыкше, осалже-чояже денак, нылле ий темымешкат, самырык пагытна эреак шыгырыште, ласка илыш деч поснак эртыш. Эх, йолташ-влак, йолташи (тиде «Ямде лий» газет редакторын, Лидия Семенован, йӧратыме шомакше), пуйто кок илышым илена. Мыняр гана ойленам, юмончылно, тиде шомакем моткоч чын, мом мыланна пайлаш? Кеч ик ӱмыржым айдеме шот дене, ваш-ваш пагален, умылен, полшен илыза-ла! А ме эре ваш-ваш пий ден пырысла оптен-удыркален, вуй гыч тошкен илаш тыршена, ваш-ваш кӱлеш-оккӱлланак кычкыркалена, кумылым волтена, игылтына. А вара, лийже иктаж-могай шочмо кече пайрем, юбилей але пытартыш корныш ужатыме кече: огынат вожыл, шоя поро мутым тӱргоч ойлена. Эх, марий ...-влак! Уке! Намыс йомын, шот уке... А мыйым шотдымо илыш ынде тора Йӱдвелыш покта. Кеч Юмыжо гына полшенак, йӧнымак ыштен шогыжо...
А такшым мо мый шке нергенем гына. Шагал мо марий тӱняште мыйын гайже? Шагал мо оласе марий-влак илат ӱмырышт мучко тӱшкагудылаште, коммуналкылаште?! Культур пашаеҥ-влакымак налаш, журналист полкымак... Вийвал ӱмыр мучко кинде шултыш да илыме вер нерген шонымек, вуйышто кумда шонымашлан мыняррак верже кодеш гын? Тиде йодышак ваш-ваш ужмышудымылыкым, тумам тарвата. Кунам чылажат тӧрлана? Икте раш: марий верч шогаш, национальный йодышым ворандарен колташ правительствын кумыл уке гын, тыгай илыш ой! мыняр эше шуйнаш тӱҥалеш. Ынде тыгак веле каласаш кодеш ала-мо: «Марийын пиалжым пияк кочкын». Тыге манам да пошкудо чуваш да татар калыкым шарналтем. Теве нунын чылажат шот-рат дене. Эсогыл уке-уке да Россий Президентат нунын деке унала толын кая. А Марий Элыште йӧршын вес сӱрет.
Поезд тарваныш, шинчавӱдым ӱштылшӧ пелашемым, вучыдымын тӱсдымӧ чурияныш савырныше эргымым шекланен, кумылем тодылалте... Вучыза мыйым, эн лишыл йӧратымем-влак!

5.	МОСКО

«Марий Эл» поезд Казанский вокзалыш расписаний ден келшышын лач индеш шагатат куд минутлан миен тӱкныш. Погынам руалтен, вагон гыч лекна. Руалтымыже можо, Геннадий шкенжын сумка оражым вагон гыч кок кутыш лукто. Мый ик сумкам вачыш сакалтышым, тыртышанжым шӱдырен каяш ямдылалтым. Йӧнан. Генам вучем. Уремыште йӱр лупша. Тыгодым носильщикат йыр пӧрдаш тӱҥале.
—	Те кушко? Торашке? Айста наҥгаем. Шергын ом нал, — рушла тӱкныл ойла икмарда капан узбек (варажым умылышым).
—	Уке, — манам, — огеш кӱл. Ме шке наҥгаена. Шке патыр улына.
Тыгодым Генам тыгат-тугат толаша, изирак-топката капше пелен погыжым ну нигузе пижыктен ыш керт. Нылымше сумкажым лачак пӱйышкак веле налаш кодеш. Но ок лий.
—	Айста наҥгаем. Айста полшем. Шуко ом нал, — тидым ужын, эшеат йырымлаш пиже узбек-носильщик.
—	Мыняр налатше? — йодам.
—	Кок шӱдым.
—	Мыняре-е-е?
—	Теҥгем мо? Але ужаргым?.. (Москошто южгунам тыгай томаша лиеда. Ойлат цифрым гана, а вараже пале лиеш — саде цифрет долларым ончыкта улмаш. Вот вара логалат.)
—	Теҥгем, теҥгем...
—	Ушет каен!
—	Дык чылан тыге налыт...
—	Шӱдӧ витле, — торгаяш пижым. — Палет кок шӱдӧ теҥген акшым? Палет мыняр тудлан пӱжвӱдым йоктарыман?
—	Йӧра, келшем, — манеш узбекем.
—	Гена, колат, айда, орланымеш, пуэна шӱдӧ витле теҥгем. Йӧра айда. Садак наҥгаен от керт, — марла ойлем.
—	Давай, — келша йолташем.
Оравашкыже вич кугу сумкам келыштарышна. Изиракшым, куштылгыракшым, Гена кидышкыже нале.
—	Куш каена? — йодеш узбекна.
—	Давай, наҥгай «нарынче» такси деке. «Нарынче» такси дене кайынем, — манам.
Шукерте огыл гына Москосо «Нарынче такси» товариществе нерген телепередачым онченам ыле. Тушто тиде товариществе нерген пеш шуко поро шомакым ойлышт: нуно пассажир-шамыч дек эреак мелын улыт, моло такси, частник-влак деч шулдынрак налыт, огыт ондале.
—	У-у-у, тынар тораш? Ик витлыжым ешарыза ынде-е. Татар-влак нигунам опкын лийын огытыл.
—	Ме татар огынал, — манам. — Ме марий улына.
—	Тек туге лийже. Но «саламжым» «саламак» маныдас. Татарлак шоктас. Тугеже татар урлык улыда. А татар-влак оксам нигунам огыт чамане.
—	Татарын могай улмыжым кушеч палет? — манам, — Э-э, калтак. Йӧра айда. Келшена вет, Гена?
—	Айда наҥгайыже, — кидым лупшале Гена.
—	Шукертсек Москошто илет? — йодам.
—	Ой, шукертсек! Индеш тылзат лиеш! — ойла узбекем.
Казанский вокзалым лекмек, вигак пурла могырыш, такси шогымо верыш, тарванышна. Тора гычак ужам: ик «нарынче» такси шога. Но мемнан узбекна ала-куш вес велышкыла, шолашке, лупшалте. Ик татлан ме тудым шинчаончычат йомдарышна. Тыҥге-туҥге ончыштына — узбек уке. Чон тыманмеш йолвундашке волен кайыш. Вара узбекна тыманмеш «юлт» чылт колко семынак легковой машин-влак кокла гыч койылалтыш. Мый мушкындым рӱзалтышым: керемет узбек! Москошто йоча шочмо пагытым веле илет, тудын койышыжлан тунемынат шуктенат! Мый тудым «нарынче» такси деке наҥгайынем, а тудо тӱсдымӧ «Волгын» водительже денат мутланен шога.
—	Куда вам, ребята? — йодеш кабин гыч лекше илалшырак, тазарак, кӱкшырак капан таксист.
—	«Домодедовыш», — манына.
—	У-у, торарак. Мыняр пуэда?
—	Да ме тушеч кайынена, — вуемым «нарынче такси» могырыш савалтышым.
—	Да они с вас три шкуры сдерут! — ышталеш.
—	А ты сколько возьмешь? — тудо на «ты» гын, мыят тыгак.
—	Тысячу прошу.
—	Э-э, нет. Так дело не пойдет! — Казанский вокзал гыч «Домодедово» аэропорт марте корнын чын акше нерген палыше-влакше мыланна эше Йошкар-Олаштак ойлен колтышт. Садлан изишат ӧрде торгаяш пижым.
—	А сколько дашь? — йодеш.
— Семьсот! — манам.
—	Э-э, до «Домодедово» другие две тыщи берут! Ну ладно, садитесь, восемьсот так восемьсот, — вот вет керемет иге, «шым шӱдӧ» манмемым пешакак сайын кольыс, рашак шижым. Турак-шамычым муо, пуйто тудлан «восемьсотла» шоктен. Ну, йӧра айда, Гена дене пеле гыч ыштена гын, пеш кугу оксажак огыл. Ситартышыжлан йӱр эше талышныш. Вашкерак лучо кабиныш шинчаш да аэропортыш чымаш. А тиде нахал-таксистлан мый нимынярат шым ӧр. Тыгайым Москош кажне толмо еда шагал огыл ужынам. Вопшем, Моско эре ӱскырт, сут ола лийын. Чумыр олаже огыл гын, ятырынже тыгак илат ынде.
Сумканам багажникыш шӱшна, иктыжым, аруракшым (такшым чыла сумкажат пеш яндар ыле, таксистлан тыге чучо дыр), шеҥгел сиденьыш кудалтышна. Таксист багажникым виешак петырышат, воктенак йыр пӧрдшӧ узбек могырыш савырныш. Кӱсенже гыч оксам лукто да витлашым узбеклан шуялтыш. «Вот вет, мафиозник-керемет-шамыч. Тендан тыштанат чыла ваш-на-ваш улмаш», — кошкышо умшаште уло-уке шӱвылым поген, асфальтышкак шӱвальым. Тидыже моткоч чот сырымем ончыктыш-ла.
Москосо таксист-шамычын мыланем келшыдыме эше ик койышышт уло: эре йодыштыт — куш да молан?.. Крути баранку! Могай тыйын пашат?
—	Командировкыш каена,— манам. Тетла ит йодышт, командировкыш кайышын оксаже нигунам шуко лийын огыл. Дотово сыренам. Тетла ик шомакымат шым лук, ночко коля гай нӧрен пытыше ола уремым кӱташ пижым. Корно мучко йӱр оптыш, эше йырваш тӱтыра. Ниможымат сайын шым шеклане. «Домодедовыш» миен шумеке гына игече тӧрланыме гай лие.
«Домодедово» аэропортын стоянкышкыже пурымылан адак оксам тӱлыман. Адак витлашым лукташ вереште. А тушто — пробко. Машинана, мемнам луктын кодаш, бордюр-тротуар воктен ну нигузе шогал огеш керт: шолаште-пурлаште-ончылно-шеҥгелне — виге машина. Нигуш нерым чыкаш. Таксистна материтла.
—	Тыштак лекса, — манеш вара. — Мый писын гына багажникым почам.
Меат тӧршталтышна, кабин гыч лекна да, сумканам руалтен, машина-влак кокла гыч эртен, йолешке корныш кышкышна. Вопшем, сумканам лукмеке, мый гын куштылгын веле шӱлалтышым.
—	Ой, кабиныште пакетем кодо! — йырымла Гена. — Тушто тарелка да мойн... Кинде, кияр...
—	Мий,— манам, — вашкерак омсажым поч да шӱдырен лук. Машина садак пробкышто шога.
Но тыгодым мучашдыме машина тӱшка иканаште тарваныме гай лие да Гена кидшым лупшале. Такшым налашыже йӧн пеш ыле. Варажым эсогыл чаманышымат. Моланжым умбакыже умыледа.
Аэропортыш пурышна, ик меҥге воктене погынам орален оптышна. Йырваш эре калык: ик вере кужу черет, самолетыш регистрацийым эртат (варажым умылышым), вес вере теҥгыл радам, тушто ик яра верат уке. (Варажым, конешне, верештна.) Тыҥге-туҥге калык коштеш, сумкаштым изирак «Samsung» манын возыман тележкыш пыштеныт, пеш йӧнан шӱкен коштыкташ. Тыгай тележкыжым кажныжат налын кертеш улмаш, опто тушко сумкатым да шӱкен веле кошт я буфет дек (буфет декше лучо огеш кӱл. Акшым ончалат гын, ушет кая: кофе 125, чай 75 теҥгем шога. Ик чашкаже. Вот тунам мый чаманышым Генан таксиште кодымо пакетшым), я регистраций кайыме стойко дек... Мый варажым тыгак ыштышым. Регистраций эртыме гутлаште тыгай самсунг-орва ятыр яраш кодо. А кызыт, Генан паспортшым налын, билетлан каяш лийым.
—	Певекыш ик билет гына уло, — мане «Братскавиалинии» кассыште шинчыше сылне ӱдырамаш. — Налыда мо?
—	Кузе икте? Мыланна кок билет улмо нерген ойлыштыс, — ӧрын кудалтышым.
—	Кӧ ойлыш?
—	Чукоткын представительствыж гыч...
—	А-а, шарналтышым. Сменщицем ойлыш шол. Ну тугеже тыланда вучалташ верештеш. Ик билетшым налыда мо?
—	Чыталтыза, билетым нигӧлан ида ужале. Мый йолташем дене каҥашен налам, — маньым да Гена дек вашкышым. Уло-уке ик билетшымат ужален колта эше.
—	Гена, — манам, — мом ыштена? Ик билет гына! Вес билетше ала лиеш, ала ок лий. Вучалташ каласышт.
—	Мо, кузе тыге ик билет?! Вет кок билет нерген ойлыштыс! — тудат ӧрын кудалтыш.
Ик жап вуйым пудыратышна, шоналтышна да иктешлышна: кеч-мо гынат, саде билетым налманак. Налам мый да Генан уло багажшым пырля наҥгаем. Тек уто багажлан оксам тӱлем. Вет, миен шумеке, багаж оксамат тӱрыс пӧртылтена манын ойленыт. Адакшым тыгак «Кодекс о труде» закон книгаштат каласыме. А Гена вес кечын, тойыс арня гыч, чоҥешта. Вет Певек марте рейсше арнялан ик гана веле. Икымше планна тыгай лие. Кокымшыжо: обязательно пырля чоҥешташ, ӱшанаш да Юмылан кумалаш, билетым мучаш марте садак вучаш!
Мый шке лӱмешем билетым нальым. Вуйышко тӱрлыжат пура. Мо шотшо: вет иквереш каньылрак лийже манынак, кужу корныш лекнас, икте-весылан полшаш, йокрок ынже лий манын. А ынде посна чоҥештена лиеш. Тиде шонымашак Генанат чонжым туржеш улмаш, ешарыш:
—	Кузе мый мӧҥгеш Йошкар-Олашкыже миен волем? Айдеме семын ужатышт, сугынь мутым ойлышт. Кокымшо гана тарванашлан ниможат ыш код вет. Вожылмаш веле.
—	Уке, Гена, — манам, — давай нерым огына саке. Мучаш марте ӱшанаш тӱҥалына, садак пырля чоҥештена. Пырляк чоҥештыман: мӧҥгеш-оньыш кошташ тиде Йошкар-Ола — Марисола корно огыл вет.
Самолет куд шагат кастене чоҥештышаш. Но тудын марте латиктат пел шагат гыч мом гына илен-чытен лекташ ыш перне мыланна! Юмымат пелештена, мыскарамат ышташ толашена. Мыскараже гына пеш кочо лектеш шол. Мый, кассирын поро шомакшым колыштын, «Братскавиалинии» компанийын представительже декат пурышым.
—	Уло мо иктаж-могай ӱшан журналист-йолташемлан пырля чоҥешташ? — йодам.
—	Ну кузе тыге тора корныш тарванаш лиеш? — ӧрын кудалтыш иктаж витле вич ияшрак топката капан пӧръеҥ. — А эше журналист улына маныда.
—	Дык вет меже икымше гана тыгай корнышкыжо лектынна, чылт сокыр коля гай улына шол, — манам. — Кушто могай правил улмым огына шинче, адакшым Чукоткын представительствыже гыч пеш раш каласышт: кок билет уло.
—	Йӧра, чыталтыза, — ойжо ӱшаным чылтшак ыш шулыктаре. — Иктаж-мом шонен муына.
Теве уже посадке кая. Мый Генан чыла багажшым шке ӱмбакем налынам. Уто висалан шым тӱжем утла теҥгем луктын пышташ вереште. Уже куд шагат. «Певек» самолетыш але чыла пассажирже ямде огыл: багажлан тӱлаш изирак черет кодо. Мый эн шеҥгелне шогем да эре Генам шекланем. Оксамат тӱлышым. Но тыгодым касса воктек «Братскавиалинийын» представительже тольо да Геналан билетым налаш каласыш.
«Фу-у!» — куштылгын шӱлалтышым мый.
«фу-у!» — Генанат чонжо пурыш. Мом гына шонен ыжна пытаре вет: мыйжынат шкетын кайымем ок шу, Геннадийлан мӧҥгеш пӧртылаш сай огыл. Тудлан да эше ик-кок пассажирлан верчын рейс пел шагатлан кучалте. Но чыла тиде ерунда, ынде ме коктынат «Ту-154» самолетын помышышто улына, Братск могырыш чоҥештена.
А билетшым пытартыш марте ала-могай «генеральныйын» палымыже-шамычлан кученыт улмаш. Тау тыланда, «генеральныйын палымыже-влак», ала мален кодында, ала мокмыр дене толашенда, ала чынже денак жапыштыже толын ыжда керт... Кеч-мо гынат, тау...
Регистрацийым эртыме годым мый декем ик самырык пӧръеҥ лишеме да йодо:
—	Те Певекыш каеда?
—	Туге, — манам.
—	Мыйын ик йодмаш уло: тиде багажлык жетоным налза пелен, пожалуйста. А те тудым Певекыште вашлийше айдемылан пуэда. Ида ӧр. Тендан деч тетла нимат ок кӱл, — изишак ӧрмалгымем шижмек ешарыш: — Тиде рейсыште эре тыге ыштат. Мый, мутлан, багажым гына Певекыш колтем. Тушто тӱрлӧ сату. Лӱмдам каласыза, пожалуйста. Мый тушко йыҥгыртем, кӧм вашлияш кӱлмӧ нерген шижтарем.
—	Йӧра, — манам, — мылам неле огыл. Пуэм.
—	Ужамат, те Певекыш первый гана каеда. Пашам ышташ?
—	Туге. Пашам ышташ.
—	Ой, куш каеда?! — кочын каласыш саде пӧръеҥ. — Мый Певекыште шочынам гынат, тетла тушто илен ом керт дыр. Чыла вере, йырваш ик тӱс... Тӱсдымӧ...
А ме каена ынде... Каена да ушыштем нине шомак-влак пӧрдыт: «...ик тӱс... Тӱсдымӧ...» Мо мемнам ончыкыжым вуча?..
6.	МОСКО — ПЕВЕК

Ушышто тӱрлыжат пӧрдеш: кузе ешем илаш тӱҥалеш, ончылно мемнам мо вуча? Иллюминатор воктенак шинчем. Ӱлнӧ, ала-кушто тораште, кӱдырчан йӱр кая койо, волгенче тораш кужун да шучкын шарлен волгалтеш. Теве шӱдырын камвочмыжым шекланышым. Почешыже весе, кумшо... Тыгайым самолет гыч гына ужаш лиеш. Вара-вара ӱлнӧ тулото гай волгыдын йӱлымӧ кояш тӱҥале. Икте огыл, ятыр-ятыр. Тогдайышым — тиде газым тулымо месторождений. Тугеже ме Восточно-Сибирский равнина ӱмбалнат чоҥештена. Южыш нӧлталтме деч вара иктаж кок шагат гыч сайын гына пукшышт. Вич шагат гыч Братскын аэропортышкыжо волен шична. Верысе жап — вич шагат эр. Москошто — йӱд, ик шагатат пеле. Изирак гына аэровокзалыш пурышна. Моткоч йӱмем шуэш. Давай вашкерак киоск велыш чымаш. Тунам мый кок литран «Аква-Минерале» вӱдым нальым. Шогаже витле кок теҥге улмаш! Шинчам пашкартышым. (Пашкарташыже нимолан улмаш. Певекыште тыгаяк кленча 70—80 теҥге шога. Тӱҥал тунемаш аклан, журналист!) Но йӱмем моткоч шуэш. Почым пробкам да атым сайынак ястарышым. Ынде тамакым шупшман. Уремыш лектым. Йыр ончальым да шоналтышым: вот тиде Россий! Вот тиде шочмо эл! Мемнанлыкак: тошкалтышыште, аэропортыш пурымо омса воктене — эре шӱк-куштыра: тӱрлӧ кагаз ора, кленча, окурко, пиве банке... Йырваш пычкемыш. Рӱмбалгыме марте але тора. Аэровокзал оралте воктенак кӱжгӧ пӱнчӧ-влак шогат. Эх, палем ыле гын, ончыкыжым мыняр жап нине чонлан лишыл пушеҥге-влакым ом уж, миен укшыжым кучен, шыман ниялтен чеверласем ыле.
Аэропортыштак чукча ӱдырамаш ден пӧръеҥым ужна.
—	Теве нине абориген-влакын мландышкышт каена, — ышталеш Гена.
—	Гена, колышт-я, — манам. Чурийжымак тӱслен ончальым, — тый только мыланем ит сыре, йӧра, но тӱсет дене пычырикак чукчам ушештарет вет.
—	Мый палем тидым, — нимыняр ӧрде, серьезнын ойла Геннадием. — Ончычсо илышыштем мый йӱдвелыште иленам улмаш. Тыгак каласыш мылам марий юзо Тархын Кынг, чын лӱмжӧ — Леонид Иванович Болгарев. Тугеже мый кугезем-влакын мландышкышт каем. Тугеже чыла сай лийшаш, Юра.
Шагатат пеле гыч угыч самолетыш шична, ынде Певек могырыш чоҥештена. Адак вич шагат наре юж лӱҥгалтышыште лӱҥгалтыман. Иллюминатор воктенак верланышым. Ужам — самолетыш у пассажир-влак шинчыт. Мыйын шинчыме радамыштем вер ярсен, Братскыште волен кодыныт улмаш. Теве мыйын воктеке эрге ден ача шинчыч, пелаш-аваже самолет салонын шеҥгел ужашышкыже кайыш. Так ужнем ыле йӱдвел пӱртӱсым окна гыч, уке, йӧн ыш лий. Пижын тиде малай: ачай да ачай, мый окна воктене шинчынем, самолет гыч мландым ужнем. Ачажын пылышышкыже пеш йырымла.
—	Эргыда окна воктеке шичнеже, витне? — мыланем изишак йӧндымырак лие да чытен кертдеак йодым.
—	Йоча вет, — титаканла туртыктыш вачыжым иктаж кумло вич ияшрак топката пӧръеҥ. — Шкат умыледа. Ала, чынак, вернам вашталтена ыле.
—	Конешне, йочалан оҥай тудо, — маньым шыргыжалын «керемет игын» ачажлан да шкемын верышкем саде малайым шындышым, воктеныже ачаже верланыш. Мыйже проход воктенсе верыште кодым. Садланак самолет гыч йӱдвел мланде кузе коймо нерген каласкален ом керт. А вет кӱзышна пычкемыш гыч да ала-кушто тораште тунамак кече волгалте. Ой, Юмыжат, моткоч оҥай, пуйто тудо эреак мемнан почеш чоҥешта. Америкыжым кузе волгалтара гын? Тудланже кечыже кодеш мо?
Певек марте корным мый чылт маленак эртарышым. Кочкаш гына помыжалтынам ыле. Моско — Братск корныштылак сайын пукшышт: шокшо чыве, гарнирже — пареҥге; изи калташте — пурыс, шинчал; изи атыште — уссурийский мӱй; чонетлан мо келша — чай-кофе. Пытартышлан олмамат пуышт. Кочкым чыла тидым да угыч нералтышым. Варажым борт командирын йӱкшӧ помыжалтыш: «Пагалыме пассажир-влак, — мане тудо, — ме Певек олаш лишемына. Поро, шоҥго Певекыш, герой олаш (тидыжым мый шым умыло). Борт вес могырышто ноль градус. Москосо жап — шым шагат эр. Верысе — латкуд шагат». Южик годым борт командир официальный шомак-шамычым гына каласа ыле дыр. А кызыт тудо «поро да шоҥго» мут-влакым ешарыш. Варажым нине шомак-влакын акыштым, нелытыштым сайынак умылышым. Тудо тыглай поро айдеме семын мланде тӱрыштӧ верланыше Певек олашке куштылго огыл илышым илаш толшо-влакын кумылыштым мыняр-гынат да нӧлталнеже улмаш.

7.	ПЕВЕКЫШТЕ ИКЫМШЕ ВАШЛИЙМАШ

Ик жап гыч самолет шинче. Салонышто ты кундемыш мыйын семынак икымше гана толшо-влак ятырынак улыт улмаш. Воктенем, вес могырышто, шинчыше кок пӧръеҥын шомакше кызытат ушышто:
—	Во, Иван, попали б...!
—	И говорить нечего! Хрен теперь отсюда уедешь!
А урем мемнам ноль градус дене огыл, а йӱштӧ, лум йӧршан йӱр да мардеж дене вашлие. Йыр нимат раш ок кой. Но шижалтеш — мардеж йӱдвелым, океан могыр гыч пуа. Ӱмбакем ветровкым чиенам ыле, йымалне тувыр-майке гына. Ой-й, йӱштӧ-ӧ! Кузе уке гын, могай эше игече лийман, тый вет Йӱдвелыш, Российын эн йӱштӧ кундемышкыже толынатыс, калтак!
Пассажир-влак тӱтыра дене авалтше аэровокзалын лапкарак оралтыж могырыш йолын тарванышт. Меат тушкак. Пограничник-влак паспорт ден пропускнам тергышт, да ме аэровокзалын залышкыже лекна. Залжат залла ок кой, ны тыланет чеверрак тӱс, ны теҥгыл. Но тыге мыланем икымше ужмаште веле чучо. Варажым тыште ятыр гана лияш пернен. Аэропорт чапле кугу оралте улмаш, ныл пачашан. Аэродромжат пеш ходовой, маныт. Эсогыл уло йӱдвел кундемлан. Мутлан, американ «Боинг» йӱдвелысе кумда кундемыште Анадырьын да Певекын аэродром-пасушкыжо гына шинчын кертеш. Вот тиде аэропортышто пассажир дене вашлияш толшо-влак варналтыч. Залыш пурымем годым ончем, Гена йолташем пондашан ик айдеме дене кидым кучен саламлалт шога.
— А вот теве, теве тудо. Соловьев!.. — кидым мыланем рӱза.
— Те тугеже Юрий Ильич улыда? — пӧръеҥ пеҥгыде-кӱжгӧ йӱкын йодо.
—	Мый, — манам. — А те — Илья Юрьевич?
—	Да, мый Илья Юрьевич Логинов улам, «Полярная звезда» газетын редакторжо. А те — мыйын вашталтышем тугеже. Пӱрымашыжат вет: Илья Юрьевичым Юрий Ильич алмашташ толын. Ну, тиде сай пале, Юмак пӱрен витне. Порылан тиде.
Тиде мемнам тӱня тӱрыштӧ вашлийше первый айдеме ыле: «Крайний Север“-Певек» окружной издательствын филиалжын директоржо-«Полярная звезда» газетын редакторжо, Россий писатель ушем член, поэт Илья Юрьевич Логинов, псевдонимже — Илья Юрьев. Молан лач тыгайжым вара ӱлнырак каласкалем. Какширак чурийвылышан, кужурак капан, шемалгырак ӱпан, верын-верын сур тусым налше шем пондашан, неле ончалтышан пӧръеҥ. Шинчалукшо гыч нер воктеч, вара тӱрвӧ мучаш марте кок келге куптыр лаке эрта. Мый тудлан тунам 55 ийым пуышым. А такшым гын 49 улмаш. Шомакшым шынден-шынден ойла, ойжо — моткоч грамотный руш йылме. Тыгодымак я икте, я весе дене саламлалтеш, «солнышко мое» але «радость моя», «голубушка» манын, кумшым ӧндалеш, шупшалеш, «с приездом» малдалеш, кудымшылан «А я вот новых журналистов встречаю» манеш.
Ик жап багажнам вучышна, вара тудым аэровокзал гыч нумал лукна, канде тӱсан «Нива» автомобильыш шӱшкын шындышна (тиде редакционный автомашина улмаш) да аэропорт гыч Певек олаш латкандаш меҥге кутышан корным висаш лекна. Мутланена, толмына нерген каласкалена да йырвелым шымлена. Но кумдыкеш шӧр гай тӱтыра вузалын. Тыгыде кӱ шартышан шем корно деч моло нимо ок кой.
Ола деке лишеммынам Илья Юрьевичын шомакше гыч умылышна. Тӱтыра изишак вишкыдеме. Теве корно воктене тӱсдымӧ икмыняр пӧрт шога, окналаште янда шаланен пытен.
— Тиде пытыше поселок, — манеш Илья Юрьевич. — Ала-кунам тыште геолог, старатель-влак иленыт. Индешлымше ийлаште илыш молемме дене тысе саманат пеш чот вашталтын. Те тыгай пӧрт-влакым эше ятыр ужыда... Каен тышеч калык, ой пеш шукын каеныт. Каргалте Йӱдвел. Районлан улыжат кум села гына кодын: Рыткучи, Айон да Янранай. Молыштым, неперспективный манын, виге пытарышт: Бараниха, Валькумей, Красноармейский, Гыргычан...
Ик жап гыч машина олашке кудал пурыш...

8.	ПЭЭКИНЭЙ — «ЙЫРНЫКЫН ӰПШЫШӦ» КУРЫК

Олан кечывал могырыштыжо континентым йӱштӧ да шучко арктический мардеж деч аралаш манынак, кӱкшӧ сопко-влак кушкын шогалыныт. Адакшым нуным лачак «сопко» манман. «Курык» манат гын, вигак тӧрлат: «Курык огыл, а сопко». Янрапак сопко, але калыкыште тудым Пограничный маныт (вуйыштыжо пограничный маяк шога), Салтак сопко (ойлат пуйто тудо уран дене темын кия), Йӧратымаш сопко — пароход толешат, тудым ястарыме жапыште тушто моряк-влак верысе ӱдыр-влак дене йӧратымаш дене модын киеныт да садлан тыге лӱмденыт, маныт. Олан лӱмжӧ — Певек — чукчала «Пээкинэй», ола воктенак верланыше сопко (ондакше тудым «Пагыткэнэй» маныныт) лӱм гыч лектын манын умылтарышт. Тидыже «пуэн овартыме курык» манмым ончыкта. Саде шомакынак вес умылтарымашыжат уло: «йырныкын ӱпшышӧ курык». Легенде почеш саде сопко тураште чукча-влак юкагир да коряк-шамыч ваштареш талын кредалыныт. Колышо-шамычшым тоен шукташат лийын огыл. Садланак йырваш йырнык пуш шарлен.
Кызытсе ученый-влакын вес версий-шонымашат уло: пуйто руш-влак толмо деч ончыч тиде кундемат да кызытсе Певек ола деч ныл меҥге наре тораште верланыше Кугу Роутан островат пӱчым ашнашлан пеш сай вер лийыныт. Ягельлан, поҥгылан, мокылан поян островышко чукча-шамыч пӱчӧ табуным шошо ий дене пуртеныт да шыжым у ий шочмо марте тушто кученыт. Адакшым островышто пормо да моло вӱрйӱшӧ каваршаш шагалрак. Тӧр отрошто нуно пешыже илен огыт керт, мардеж поктенак покта. Садлан пӱчӧ-влак коям сайын погат. Но ик шыжым томаша лийын: Чаун губасе самырык ий пӱчӧ кӱтӱн нелытшым чытен огыл, да нуно чыланат ий йымаке каеныт. Вӱдйогын нунын капыштым серыш кышкен. Варажым колышо кап-влак шӱяш тӱҥалыныт, йырваш йырнык пуш шарлен. Тиде сӱретшым пуйто кызытат Рыткучи селаште илыше шӱдӧ ияш чукча ӱдырамаш Зинаида Эванны шке шинчаж денак ужын.
...Илен-толын тиде сопко-курык йымалне чукча-влакын шӱгарлашт шочын. Чукча-шамыч колышо-влакым мландыш огыт уро, а сопко йымалан пыштен гына кодат. Кеҥежым колышо капым тыге пыштен кодет гын (янлык-влак кочкын огыт пытаре гын), шкат шоналтыза, мо лиеш, кузе тудо ӱпшаш тӱҥалеш? Мут толмашеш: тыште православный шӱгарат уло. Кеҥежым шӱгарым, кирка дене перкален, иктаж метр келгытым кӱнчат. Тетла кӱнчен от керт — курымашлык ий тӱҥалеш. Телым тол дене пудештарен вынемым келыштарат. А вара кеҥеж толмо дене южо колоткажым шулышо мланде тӱжваке шӱкен луктеш. Тидым верысе калык пала, родо-тукымыштын шӱгарыштым эскера. А кӧн нигӧжат уке, але эскерен ок шукто гын, мародер тӱшка шеҥынат лектеш. Такшым гын метр келгытан вынемыш колоткам пыштымек, тудо вес кечынжак сопко гыч йоген волышо вӱд дене темеш. Вӱдшӧ вигак ийыш савырна да тетла нигунам ок шуло. Туге лектеш, пуйто колышым курымашлан кылмаш пыштат. Мутлан, пытыше Валькумей поселкысо шӱгарлаште кӱ вынемым руэныт да оражым адак кӱ пудырго дене петыреныт.
У айдемын шинчаж дене тиде илыме верым икымше ончалтыш гыч ола манашыжат йылме ок савырне. Но шолаштат, пурлаштат кум-ныл-вич пачашан пӧрт-влак койыт. Балконан пӧрт уке гаяк. Визымше микрорайонышто гына иктаж кок-кум изи гына балконан пӧрт уло. Илыме пӧрт подъездысе, кевытласе омса-влак шукыж годым уремыш огыл, а кӧргышкыла почылтыт. Варажым умылышым: поран деч вара лумора шочеш, омсам ӱштын шында гын, кӧргӧ гыч кӱнчен лекташ лийже манын, тыге ыштыме улмаш. Пӧрт-влак свай ӱмбалне шогат, пырдыжышт моткоч кӱжгӧ. Курымашлык мерзлота манмет, садлан. Пӧрт йымалне, поснак ӧрдыжтырак шогышышто, виге куштыра. Мо гына тушто ок кой: пиве банке, тӱрлӧ тӱкӧ арака кленча, шӧр-кефир ате але полиэтилен пакет — шӱк-куштыра. Куштырам погымо лӱмын бачокшат тораште огыл вет, керемет. Уке, ала йолжо, ала кидше ок шу иктажшын. Тыгай сӱретше чӱчкыдынак вашлиялтеш. Адакшым тысе калыкын эше ик койыш уло: шӱк-куштырам окна гыч вигак уремыш кышка. Мо гына тушто уке. И вара чыла тиде шошым мландӱмбаке лектеш. Ой, кузе моторын ок кой! Весыже шӱк-куштыра полиэтилен мешакшым подъезд гыч лекмаштак, омса шеҥгелне, кудалтен кода.
Ола теҥыз серыште иктаж кум меҥгылан шуйналтын, ныл районлан шелалтеш: «Визымше микрорайон», «Геолог», «Центр» да «Коса». Олан ик могырым залив (Чаун бухто) шарлен возын, вара тудо пурла велыштыже Восточно-Сибирский, а шола велжым Чукотский теҥызыш кусна, а умбакыже — Северный Ледовитый океан, вес могырым кӱкшӧ гына сопко-влак нӧлталтыныт. Туге лектеш, пуйто ола сопко йымалне шылын шинчын. Тиде верым олалан лӱмынак ойыреныт улмаш. Йӱдвел гыч пеш кугу штормовой, а кечывалвел гыч пуышо «южак» манме эшеат шучко мардеж годым ола пуйто лап верыште йымен кодеш.

 
Пээкинэй сопко вуй гыч Певек тыгерак коеш

 
Пээкинэй


Эше Нижнийыштак мемнан ончыклык вуйлатышына ойлен ыле: Певекыште кызыт иктаж вич тӱжем наре еҥ ила. Шкенан вуйна йыр шонкален-пӱтыркален, ме тиде олам Марий Элнасе Кужеҥер поселко дене таҥастарышна. Уке улмаш. Кужеҥер деч иктаж кок пачаш кумдарак верым айла. Но микрорайонжо-влак посна-посна верланеныт, ятыр пӧртысӧ пачерлаштыже пелыштыже наре веле илат. Южо вереже ик окнаште тул коеш гын, воктенсе окнаште яндажат шаланен пытен, кумшо окнам оҥа-фанер дене перен шындыме, нылымшыште адак тул коеш. Вес пӧрт пешакак чапле, вич пачашан. Но садак Йошкар-Оласе семын кастене але эрдене пашаш кайыме деч ончыч але паша деч вара шагал пачерыштыже тул ылыжеш. Пелыже погына гын йӧра, але тынаржат ок лий. Тидым мый варажым пеш шекланышым. Шукынжо пел ияш отпускыш каеныт. А вара, жап толмек, вес партий отпускыш кая. Адакат тул чӱкталтде кодеш.
Пӧрт-влак йӧршын тӱсдымӧ улыт, чия музырген йоген пытен, южыжым штукатуритлыме деч вара ик ганат чиялтыме огыл. Южо пӧрт пырдыжыште «коммунизм» пагытысе плакат-влак аралалт кодыныт. Но 2003 ий сентябрь мучаште Чаун районлан 70 ий темме лӱмеш пайремым эртарыме вашеш пеш вашке гына икмыняр пӧртым чиялтенат шындышт, южышт шондык гай лийын шогальыч, ола покшелне корнат ачалалте. Кӱчык гына жапыште икмыняр пӧртым чиялтыме дене ола йӧршын вес тӱсым нале. Кузе уке гын, вет округын столицыже Анадырь гыч губернатор — Роман Аркадиевич Абрамович — толшашыс. Каласаш кӱлеш: тудын толмыжланак теҥыз серыште кок пачашан чапле гына полат-йомакпӧрт нӧлталт шогале. Мийыме кечын лекше «Полярная звезда» райгазетыште тиде пӧртым кӧ чоҥен да могай материал дене, мыняр окса кайыме нерген радамлыше лачак кугу гына материал савыкталтын ыле. Чоҥашыже, улмаш, руш-влак тӱҥалыныт. Варажым ала-могай амаллан кӧра паша чыгынен. Умбакыже пӧртым нӧлташ Болгарий, Сербий, Канада гыч специалист-влак пижыныт да саде оралтым чылт модыш пӧртыш савыреныт. Йот эл гыч чоҥышо-влак мемнан журналистланна варажым тыгерак каласкалышт: «Ме тиде пӧртым ондакракат чоҥен шуктена ыле. Но ятыр жап оборудований ден келшыше материалым вучаш вереште. Адакшым пужен ышташ эре нелырак. Молан гын руш-влак чоҥен огыт мошто?» «Молан гынжым» мыят умылтарен ом керт. Умылтарен ом керт эше ик «моланжым»: йот элла гыч толшо строитель-влак шке пашаштлан 30 тӱжем наре теҥгем налыт улмаш. Ала тыштак чыла «моланжылан» вашмут? Варажым, директор лиймекем, мылам тиде пӧртым логалаш чарышт: «Айста частный собственностьым огына тӱкӧ»,— маньыч. Умылышым: тиде — Абрамовичын частный собственностьшо. А официальный кагазлаште саде пӧртым «правительственный унапӧрт» малдаш тӱҥальыч.
Олан эн кугу да кӱлешан предприятийже — теҥыз порт. Тудак олалан илышым — кочкыш-йӱышым, вургемым, пӧрткӧргӧ арверым, предприятий-шамычлан оборудованийым, стройматериалым, бензин-топливым... — пуа; тушечынак «материкыш» (лийже тиде кеч Моско, Брянск, Озаҥ, Украина але Белоруссий — садак «материк») каяш шонен пыштыше-шамычын уло-уке погыжым шыҥдарыше контейнер-влак кужу корныш лектыт. Шкешт каят, мутлан, Йошкар-Олашкак, а контейнерышт иктаж пел ий гыч озаштым поктен шуэш.
Контейнер — олан ик ойыртемалтше тӱсшӧ, материкыш пӧртылаш шонышын ик эн кугу ӱшанже. Куш от ончал — эре кугу кӱртньӧ яшлык. Поснак «Визымше» микрорайонышто. Певекчан-влак кушто ӱшык верым муыт, тушан вигак шкеныштын контейнерыштым шындаш йӧнымат верештыт. А кушто контейнер — тушто шӱк-куштыра. Такшым районын юбилейже вашеш изишак порядке лие. Саде контейнер-влакым кудывече гыч, пӧрт воктеч лӱмын ойырымо кумдыкыш кусаркалышт. Но верысе калык тидлан пеш сырыш: газет редакцийышкат, администрацийышкат йыҥгыртат, шыде шомакым луктыт. Пашаже теве кушто улмаш: контейнер-шамычым шогалташлан оролыдымо пусак верым муыныт. А кушто пусак, тушто нигунамат порядке уке вет, контейнер-влакым ираш, толаш, уло-уке погым шолышташ тӱҥалыныт. Шукышт, тыште ятыр ий илыше-влак, контейнерым леваш але нӧреп семын кучылтыт, тушто телым колым, шылым аралат. Тидым администраций умылен, садлан шкенжын правилжым варажым изишак лушкыдемдыш. Но содыки шижтарымаш лийын: контейнерын тӱсшӧ чатка лийшаш, да йырже шӱк-куштырамат эрыктен шогыман. А мыланна кеч ойло, кеч ит ойло — иктак вет. Разве ме порядкылан тунем шуына?
Контейнер нерген эше иктым каласынем: «материкыш» каяш лекше саде контейнерыш мом гына ок опто! Эн ондак, конешне, пӧрткӧргӧ арверым. Но варажым пуда атымат, яшлыкымат, яшлык пудажым ала тыште оксала налын, уке, конешне; оҥамат, эсогыл омсамат рончен наҥгаят. Олмешыже иктаж шотанракым муын, сакалтен кодат. Рончат чыла омсакылым, шӧрлыкым, вешалкым, эсогыл кажне шурупым (рож палыже гына кодеш)...

 
Олан тӱҥ уремже

Чаун ТЭЦ — олан ик эн кугу предприятийже. Тудак уло олалан шокшым, уло Чаун районлан электроэнергийым пуа. Тымык игечыште ныл тӱньыкан ТЭЦын кокытшо гыч шикшыже шем кугу меҥгыла кавашке лым лийде мӱгырен кӱза да вара сопко кӱкшытыштӧ пуйто шем пылыш савырна. Садланак окна янда эре вашкалалтше, раме-влак коклаште пурак погына, пачерыштат пуракым эреак ӱштын-эрыктен шогыман. Тидланак тыште лумат яндар огыл.
Ола покшелнак ныл пачашан пӧртыштӧ Чаун район администраций верланен. Ваштарешыже — ГГП-ын (горно-геологический предприятий) вич пачашан административный полатше. Нунын коклаште — Йоча искуство школ. Саде кум оралте кумдык олан рӱдӧ площадьшым шотештарат, покшелныже Ленинлан памятник шога. Уке, мланде тӱрыштӧ, ошмаскалукышто верланыше олаште тудым нигӧат тӱкаш ок шоно. Адакат ойлем, район юбилей вашеш тудлан мрамор-гранит пудырго дене у тӱсым пуышт. Ачаленытше серб мастар-влак. Ярак, пӧлек шотеш, витне.
Уло Певекыште ЗАГС. Но тиде олаште ик ий наре илымаште улыжат ик мужыр возалтын, ик сӱан гына гӱжлен.
Тылеч посна олаште кок школ, йочасад, тоштемше клуб, милиций ден ГАИ, налоговый инспекций, пенсионный фонд, паспортный ӱстел... Икманаш, чыла шот дене, чыла уло.
Уло Певекыште эмлымвер. Но эмлашлан кучылтмо инструментым, приборым, аппаратым Российын рӱдӧ кундемлаж денат от таҥастаре. Чылажымат йот элла гыч (Японий, США, Англий...) эн современныйым кондымо. Да южгунамже специалистше гына уке. Но мо кертме операцийым кызыт ынде Чукоткышто гына яра ыштат дыр.
Ола мучко, расписанийым минут йотке эскерен, кок рейсовый ПАЗик-автобус кудалыштеш. Нунын дене пайдаланымылан ондак оксам тӱлыман ыле. Но 2003 ий тӱҥалтыште пассажир-влак яра кудалышташ тӱҥальыч. Тиде жаплан гына лие. Ик ий гыч адак оксам тӱлен кудалышташ вереште. Ола мучко тыгак ик ош маршрутко-«Соболь» кудалыштеш. Билетын акше — 10 теҥге.
Улыт тыгак Певекын шкеныштын бандитышт. Нуно оласе кевыт, бизнесмен-влакым шке кидыштышт кучат. Но саде законым пудыртышо-влак милиций дене келшен илат, ваш-ваш корным огыт пӱч. Кажне кевыт оза деч йозакым налыт. Адакшым кондат «материк» гыч ала-могай спиртым да, аракаш савырен, кевыт еда колтылыт. Шукыжат ойлем ала-мо. Такшым тыгай йышт сомылжо Россий мучко ышталтеш. Мом шылташ. Уш каен южыжын оксалан...
Изи олаште моткоч шуко кевыт пошен. Нуно чыла гаяк илыме пӧртын икымше пачашыштыже верланеныт. Уло олалан «Чукотоптторг» филиалын кум кугыжаныш кевыт. Молыжо виге частный. Вургемым ужалыме кевытлаште сату пеш поянжак манаш ок лий гынат, укеште йӧра ынде. Акшат тӱҥалтыш жапыште пеш ӧрыктарыш. Мален кодаш огыл манын, тыглай гына будильникым 320(!) теҥгелан нальым. Тудыжат тылзе гыч падышталт-падышталташ тӱҥале: ик жап гычак шагат умдым кусарыме кнопко катлыш, варажым будильник стрелкымат кусаркалаш ыш лий. Умдым кусаркалаш вашкӱзӧ дене эҥыралтен толашаш вереште. Кочкышым ужалыме кевытыште шыжым помидорат ыле, а олма гын витриныште эре кия, шыжым-телым ковыштамат ужалышт. Кешырат, пареҥгат, шоганат уло. У ий вашеш мандарин-апельсин ужалымашке лекте.
А ынде айста ак шот-ратым ончалына:
пареҥге — киложо 25 теҥге (но шошо велеш изиш шергештеш). А кеҥеж вашеш тудо йӧршын пыта да тудым самолет дене кондат. Тиде пареҥгыже 100 теҥгем шога;
шоган — 60 теҥге;
ковышта — 60—80 теҥге;
олма — эн шулдыжо 65 теҥге (телым — 125 теҥге);
сакыр — 45 теҥге;
сыр — 250 теҥге;
пельмень— 160—180 теҥге;
пӱчӧ шыл — 150 теҥге (кудыжым икымше ийын гына ужынам);
муно — 70 теҥге (10 штукаже) (Муным Владивосток да Хабаровск гыч кондедат. Тыште уло мо нерген шоналташ. Вет корныжо пеш кужу да муныжо корнышто мыняр кече лиеш? Садлан пужлышо муно чӱчкыдынак логалеш. Но шоҥго кува-влак огытат ӧркане, пужлышыжым тарелкаге кевытыш наҥгаят да вашталтен толыт);
мӱй — 100 теҥге (150 грамм);
ош кинде — 17—22 теҥге;
паштет консерве — 25 теҥге;
йошкар икра — 900 теҥге;
«Беломор» папирос — 10 теҥге;
«L&M» — 22—25 теҥге.

 
Йӱдвеллан илышым пуышо порт

Мыйын йӧратыме «Балканская звезда» манме сигаретем йӧршын уке. Но икана, лачак навигаций тургымышто, ик блокым содыки налын шуктышым. Пушкыдо коробкан ик пачкыжым 16 теҥге дене ужалышт.
Улыт шӧр, торык, ӱмбал. Нуным тыште кукшо шӧр гыч ыштат. Акше моло дене таҥастарымаште пеш шергыже огыл. Шӧр ик литрже 38 теҥге, кефир — 45, ӱмбал 200 граммже 50 теҥге. Ондакше нуным нигузе кочкын шым керт. Но шӧр да пареҥгыште кушшо марий пагар вара-вара эркын тидлан тунеме.
Март кыдалне кевытлаште ужар шоган койылалтыш. Акше — 310 теҥге (киложо). Уло кевытласе витринылаште икмыняр тӱкӧ кол. Конешне, шоналтыман тыгодым, теҥыз-океан воктенак илаш да кол деч посна?! Но уке, тӱсдымӧ колым ончалатат, налме кумыл пешыжак ок кожгане. Чаманет веле нуным. Мый гына огыл, молынат налме гыч ыш кой. А налыт шинчалтыме селедкым. Мыят тыгак. Но варажым кольым — укеште гына. Тыште кужу жап илыше верысе голец колым пеш пагала. Маныт, тулеч вара селедкыжым кочкынат от керт. Отпускыш «материкыш» кайымеке южгунамже лачак голецым гына омо дене ужын киет.
Шошо велеш южо кочкыш-йӱышлан ак трук кӱза. Моланже раш: южгорно дене кондымо. Тыгак лиеш шошым самолет дене кондымо вуй шоган дене. Акше 85 теҥгеш кӱзыш.
Тӱҥалтышлан ак шот мемнам, у северян-влакым, чынжымак моткоч чот ӧрыктарыш. Но вара-варажым ме тидлан тунемна. Налат пашадарым да кевыт еда кочкыш шапашым ышташ кает, кевытлаште иктаж 1000—1500 теҥгем иканаште пыштен кодет, кидыштет арнялан кок пакет кочкыш-йӱыш. Марий элыште тыгай окса дене кок пакетым огыл, кок мешакым погаш лиеш ыле.
Эше иктым каласыман. Пурет кевытыш, обязательно саламлалтат. Ик гана, кок гана... А вес ганаже торгайыше ӱдыр уже ойла: «А те тидым налаш монденда». И тугак вет. Монденам. Але, адак тидым-тидым, да?.. Уже пала молан мый тудын кевытышкыже пуренам. А пурен ончо-я Йошкар-Оласе кевытышке да «салам» ман. Ик ганаже йӧра. А варажым нылымше, луымшо гана тыге манат гын, тиде рвезашын ушыжо каен огыл дыр, маныт.
Олан эше ик ойыртемалтше сӱретше — пий-влак. Кӱтӱ дене кудалыштыт: тыгыде породо гыч лузга, маска гай кугу капан марте. Поснак полярный йӱдым так эр водын урмыжаш тӱҥалыт гын, уло ометым коштат. Пий шотыштак каласкалышт ик тыгай томашам. Икана нуно школыш коштшо ӱдыр ӱмбак кержалтыныт да эсогыл ӱп дене пырля вуйысо коваштым кушкед налыныт. Ӱдыр инвалид кодын. Но туге гынат, «Саде пий-влакым кузе-гынат да пытарыман» манын ойлымо годым, шукышт шып лийыт. А каласен ончо: «Тиде пий кӱтӱм лӱен пуштман!» Тыглай калык коклаште эн кугу тушман лият. Ок йӧрӧ тыге ойлаш. Вот и умыло ынде тыште ятыр ий дене илыше северян-влакым. Пашаш кайымышт годым иктышт пий-влаклан лӱмын кинде-кочкышым налыт, порылыкым ончыктен, чаманен, пий кӱтӱм сийлаш тӧчат, весышт, пӱйым шырен кержалтше пий деч сумкашт дене лупшен аралалтыт. Вот тыгак илат.

9.	ЧУКОТКА

Тиде моткоч кумда мланде 700 тӱжем квадратный километр кумдыкым айла да касвелым, Колыма гыч тӱҥалын, эрвелне Берингов пролив марте, йӱдвелне Северный Ледовитый океан гыч Корякий марте тӱжемле километрлан шарлен возын. Тиде кумдыкыш иктат пеле Франций, кок Италий, лу Бельгий шыҥен кертыт ыле. Чукоткышто 70 тӱжем еҥ ила. А, мутлан, Марий Эл Республикынан 23,3 тӱжем квадратный километр кумдыкышто — 10 гана шукырак.

 
Теле корно тыге чоҥалтеш

Административно-территориальный образований семын Чукотский автономный округ 1930 ий 10 декабрьыште палемдалтын. 1951 ий марте Камчатский областьыш, вара Хабаровский крайыш пурен, 1953—1990 ийлаште — Магадан областьыш, а 1992 ий 17 июнь гыч Россий Федерацийын посна субъектше, Чукотский автономный округ семын ила.
Чукоткышто чылаже кандаш район уло: Шмидт, Анадырь, Берингов, Чукотский, Провидений, Иультин, Билибино да Чаун.

10.	ЧАУН-ЧУКОТКА

Тыге малдалыт Чаун районым. Тудын рӱдыжӧ — Певек ола. Районын кумдыкшо — 58,1 тӱжем квадратный километр. Тушто 7 тӱжем наре еҥ ила. Айста ынде йӧратыме Марий Элна дене таҥастарен ончена. Республикына 23,3 тӱжем квадратный километрым айла гын, Чаун район тудын деч кок пачашат пеле кумдыкыш погына. Марий Элыште 762 тӱжем наре еҥ ила гын, Чаун районышто 106 гана шагалрак. Чумыр калык гыч чукча-влакын чотышт 3,1 процентыш погына. Тиде — Чукоткышто эн изи показатель. 22 процент — украинец-влак. Тылеч посна белорусат шагал огыл. Татар, чуваш-влакат илат, а 2003 ийлан кок марий — мый да Геннадий Сабанцев. Такшым, Йошкар-Ола гычат улмым кольым. Но нунын «черемис-влак» (ик палыме деч тыге шоктыш) дене вашлияш, палыме лияш кумылышт ыш лек. Туге лектеш, пуйто Чукоткыштат Марий Эл гыч лекше южо рушлан марийже черемисак лийын кодеш. Тиде шомакын мом ончыктымыжым палыде, тушко эн шакшым поген, чукча-влакын мландыштыжат шарнен илат.
Чаун район Российын эн йӱдвел ужашыштыже, чынжым каласаш гын, йӱдвел-эрвелыште верланен. Москосо дене тысе жап индеш шагатлан ойыртемалтеш. Мутлан, нине корно-влакым мый лач ик шагат кечывалым серем гын, Москошто да Марий Элыштат — ныл шагат йӱд, кызыт те чылан ласкан гына маледа, тамле омым ужыда. А тендан землякда-шамыч пашамат ыштат. Лым лийде.
Ты кундемыш илышым пурташ манын, эн ондак 1933 ий 5 июльышто Владивосток гыч «Лейтенант Шмидт» пароход лектын. Тиде пароход денак кужу корныш коммунист Наум Филиппович Пугачев ешыж дене тарванен. Тудым крайкомын темлымыж почеш Чаун партий райкомын секретарьжылан колтеныт улмаш. (Певекыште саде Пугачев лӱмеш уремат уло. Мый ондак мыскара йӧре шоналтышым: руш бунтарь Емелька Пугачев тышкат толын шуын аман.) 10 августышто пароход Чаун бухтыш пурен да тӧр сер воктене якорьжым кудалтен. Тораште, сопко йымалне, шым яранга койын, ӱлнырак оҥа гыч ыштыме изирак пӧрт верланен. Тиде кечынак Чаун мландыште погынымаш эртен да партий райкомын икымше секретарьжым сайлыме. А ноябрь мучаште Н. Ф. Пугачев ик докладнойыштыже тыге серен: «Мо мемнан кызыт уло? Землянкым келыштаренна, тушто мый ешем дене илем. Кок изирак пӧртым чоҥенна. Ынде Певекыште чылаже кум пӧрт да ик землянке уло».
Чаун мландыш пеҥгыде калык толын. Кок ий жапыште тыште ятыр илыме пӧрт, эмлымвер, чукча да руш йоча-влаклан школым почыныт.
Наум Филиппович ты кундемлан пагалыме айдемыш савырнен. Икана тыгай томашат лийын: ик чукчан ӱдыржӧ шочын улмаш. Пугачевым пагаленак ӱдыржылан Наум лӱмым пуэныт. Мыняр саде ешлан умылтареныт: тиде пӧръеҥ лӱм вет, тыге ышташ ок йӧрӧ. Но еш вуйым нимогай шомакат шӧрен кертын огыл. Ӱдыр тыгак Наум лӱман кодын.

 
Тыге койыт тундра ден сопко-влак Апапельгин (Певек)
aэропортыш кайыме корно гыч

Каласаш кӱлеш, историй гычынат раш: совет жапын чукча-влакын лӱмышт кумлымшо ийла марте лӱмедыш манме гай гына лийын. Налаш, мутлан, кумдан палыме чукча писатель Рытхэумак. Тудо шочын возын эре Рытхэу гына лийын. Полмезе Рытхэу Уэлен поселкышто почылтшо метеорологический станцийыш куржталаш йӧратен улмаш. Тудын начальникше Юрий Сергеевич лийын. Начальник изи рвезылан моткоч келшен. Садлан икана тудо Юрий Сергеевич деч йодын: «А лиеш мо мыят Юрий Сергеевич лиям?» Садет Рытхэум тӱткын ончалынат, келшен: «Йӧра, лий тыят Юрий Сергеевич». Тыге Российлан веле огыл, уло тӱнялан палыме писательым Юрий Сергеевич Рытхэу семын палена.
Фамилий шотыштак эше иктым ешарынем: ну нигузе нуным шарнен кодаш ок лий, ойлашат неле. Чукча шомакыште пеш шуко согласный уло. Мутлан, Борис Иванович Вуквукай, Андрей Петрович Тыненкев, Михаил Сергеевич Гуварата, Тынечейвына, Вельвычейвына... Вер-шӧрым ончыктышо шомак-влак: Ы,твъынэй («Лодка [пуш] гора»), Валькарай («Китын оҥылашыж гыч ыштыме рокпӧрт»), Тыркачин («Нарта корно»), Нанаваам («Вӱдкомак курык»)...
Эҥер лӱм-влак: Петтымель («Пудыргышо нарта»), Мильгувеем («Рокан эҥер»); эше ешарем, йылмет тодылат: Умкырыннэткырыткнвээм («Тыгыде пушеҥге йымач йоген лекше эҥер тӱҥалтыш»), Гыргочанрыннатватапваам («Моко эҥерын кӱшыл ужашыже»)... Лудын лек-я, лудшо йолташ, шарналте да ынде кагазыш серен ончо нине шомак-влакым. Туге шол...
Чонлан лишыл руш топоним-влакат ятырак улыт: Красноармейский, Комсомольский, Промежуточный, Быстрый, Пламенный...
Певекыште кызыт илыше-влакын фамилийыштат ондакше пеш оҥай чучыч. Соловьев, Иванов, Петров, Сидоров гай фамилий пеш шагал. Сабанцев гын йӧршын ок вашлиялт, садлан тудын фамилийжым Сабенцев, але Себенцев манын толаштарышт. А вашлиялтыт тыгайрак фамилий-влак: Кучер, Вельма (южыжо туманлымыж годым тудым «ах ты, Шельма» манын колта), Пазик, Свитык, Гарнаженко, Бакун, Ганжа, Мельник, Заднипряный (иктажше документыште палыде Заднепряный манын воза гын, пеш сыра, тетла тудын деч нимат ит йод, нимат ок пу. Сырымыже, маныт, пел ийлан сита), Ляйс, Юкна (латыш), Сокирка, Чопик, Дидык, Пукало (ударенийым кокымшо! слогыш шындыман) да тулеч моло. Шижыда докан, виге гаяк хохол фамилий. Журналист, марий поэт Валерий Якимов мыскара йӧре ойлен ыле (тудат Йӱдвелышке пашам ышташ каен): «Ямало-Ненецкий огыл, Хохляцко-марийский национальный округ манман ынде». А тыште марийский огыл гын, чылт хохол-белорус-молдаван ола.
Фамилий нерген тӱҥалынам гын, Певек нерген историй шомакым пытарен, мутем умбакыже шуем...
1936 ий кеҥежым лекше «Советская Чукотка» газетыште Наум Филиппович серен: «Нацсовет да колхоз, кооператив да совет факторий, школ, амбулаторий, радиостанций, трактор, самолет-влак, электричестве, кино — теве кызыт могай лийын Чаун-Чукотка. Але марте тундрышто илыше калык гыч пелыже пӱчым ашныме товариществыш ушненыт».
Саде ийлаште Н. Ф. Пугачевлан тӱрлӧ верла гыч «неле кӱм» нумалаш тӱҥалыныт. Садлан Наум Филиппович материкышке геолог-влакым колтымо нерген серышым возен. Тыге 1936 ий 12 августышто Главсевморпутьын Всесоюзный Арктический институтшо гыч экспедиций лектеш. Экспедицийым мландым шымлыше ученый-влак С. В. Обручев ден В. И. Серпухов вуйлатеныт. Тиде ийыштак саде экспедицийй Чаун районышто промышленностьышто кучылташ йӧршӧ вулно месторожденийым муын. 1941 ийыште касвелне озыркан мардеж тарванымеке, тысе калыкат «Чылажат фронтлан, чылажат сеҥымашлан!» лозунг дене илен. «Красноармейский» приискыште шӧртньым мушкыныт, «Валькумейыште» вулным луктыныт да чылажат сеҥымашым тапташ колтеденыт. СССР-ысе моло калык семынак оксамат, янлык коваштымат погеныт. Южо вуйлатышыже чукча-влак деч пытартышыжым, фронтыш колтымо амал дене ондален, виеш гаяк налын, шке пояш тыршен.
Сар пытен. Элнан сусыржым эмлаш эн ондак шӧртньӧ кӱлын. Садлан 1950 ий шошым Певекыште шӧртньым кычалше кок геолог партийым чумырымо. А шӧртньӧ тыште икымше верыште шога. Марий Элыштына пареҥге уло гын, илена, а тыште шӧртньӧ уло — уло паша, поселок, села. Эн тӱҥжӧ — паша! Тугеже илена.
Но шӧртньӧ нерген изиш варарак. А кызыт угыч фамилий деке пӧртылнем. Ила тачат да пашам ышта Певекыште пенсионер ИОСИФ ВИССАРИОНОВИЧ!
Уке, чыла калык-влакын ачаже Сталин огыл, а Чаун геолого-разведочный предприятийын старший геологшо — Иосиф Виссарионович Тибилов. Старший геолог национальность шот дене — осетин. Тудын дене икымше гана районный библиотекыште жапын-жапын эртыше литератур салонышто палыме лийым. Официальный гайрак ужаш деч вара пел калыкше лектын кайыш. А ме, тамакым тӱргымек, угыч ӱстел коклаш шична. Чайым йӱмӧ коклаште библиотек оза кочывӱдымат лукто. Изишак. Лӱмжылан докан. Шомак гыч шомак лекмек, пале лие Санкт-Петербургысо типографийыште Тибиловын шарнымаш книгаже ямдылалтеш. Шкеж манмыла, вашке ош тӱням ужеш. Кидым кучен, «Соловьев“-«Тибилов» манын, палыме лиймек, йодде ыш чыте: «А те журналист Игорь Соловьевын иктаж-кузе родыжо огыда лий?» Лудшылан палдарем: ала-кунам «Полярная звезда» газет редакцийыште тыгай лӱман журналист пашам ыштен улмаш. Тидыжым мый подшивке-влакым шергалмек, вигак ужылалтышым. Ик жап, маныт, тудо милицийыште ыштен. Ала-молан дыр тудым тушеч тӱтырыктен луктыныт да, варажым редакцийышке куснен. Пашам тыршен ыштен. Тидын нергенак ойлат публикацийже-влак: ийын коштшо ийыште верланыше полярный станцийлаштат лиеден, ошмаскамат вашлийын да фотом ыштылын, газетеш савыктен, Йӱдвел теҥыз корно дене Певек гыч Архангельскыш шуын... Чолга пӧръеҥ лийын, витне. Чыла шотыштат. Ӱдырамашымат ӧрдыжеш коден огыл. Так и маныт, ӱдырамаш ӱмбалне шӱмжӧ шогалын. Ты тӱня гыч чын пӧръеҥ семын каен. Так вот, саде «Игорь Соловьев дене фамилийна веле икте», манам. Фамилий дене кылдалтше тема Иосиф Виссарионовичым кожгатыш, витне, а ойлашыже пеш кертеш, чылажымат моткоч оҥайын каласкала: «Келшеда гын, ик-кок историйжым ойлемак. Кеч чылажымат книгашкем пуртенам. Ну да йӧра, тек ончылгоч изирак презентаций лиеш».

11.	ЧОСКА-ШАМЫЧ
(И. В. Тибиловын каласкалымыже)

1965 ий. Геологический партий гыч Кузьмичын кайымыж деч вара тудын «старший партии» манме сомылжым тылзат пеле мылам шукташ вереште. Ик жап гыч мемнан деке вес горный техникым колтышт. Партийыште кок еҥ: мый — Иосиф Виссарионович, а толшо — Владимир Ильич. Тыге ик кабинетыште кок большевик-чозка шинчаш тӱҥална. Фамилийна гына весе, а молыжо чоска деч коч чоска.
Мый тунам эше самырык лийынам, аракан тамжым паленам гынат, саде кочывӱд дене утыждене таҥлен омыл. А ик жаплан йӧршын йӱдымышкӧ савырненам ыле. Чынжым каласаш гын, послымо кленча деч, конешне, куржаш вашкен омыл, стаканем але кружкамым копам дене ом петыре. Но пашаже йӧршын весыште — йогылык чыкен. Чаркам подылмек, варажым эр марте ола мучко пытартыш кленчам кычал перныл кошташ ӧрканенам. Тудо вет эре ок сите. Адакшым мый нигунам мокмырым шӧрен омыл. Тидыже йогылыклан огыл, а тукым гыч кодшо кыша. Ачамат мокмыр шотым пален огыл. Кавказыште шуаралтше тазалык тиде черым шинча, ужат. Садланак мыйым йӧршын йӱдымылан шотлаш тӱҥалыныт. А вот мыйын подчиненийышкем толшо у горный техник — мӧҥгешла. Йӱд мучко перныл коштеш, эрдене мокмырым шӧра. Эшежым пашаш вараш кодын толеш. А тунамсе дисциплиным кызытсе дене от таҥастаре. Икмыняр минутлан вараш кодат гын, пытыш. Тыйым сайынак почкалтат. Титак касарымаш деч нигӧ ок утло. Пашаште эрдене йыштракын мокмырым шорет гынат, тынар ок логал, мыняр пашаш вараш кодмашлан.
Так вот, мый партийын кугуракше сомылым шуктем, а мыйын подчиненныем уке-уке да пашаш вараш кодын толеш. Ситартышыжлан подылшо. Южгунамже иканаште шомакымат каласен ок керт. Тугеже Тибиловын партийыштыже порядке йӧршын пытен: Иосиф Виссарионович ок йӱ, а Владимир Ильич чарныде лӧка. Лӧка да паша дисциплиным пудырта.
Геолого-разведочный предприятийым тунам Стружков Феликс Эмильевич вуйлатен. Шеҥгечын тудым «железный Феликс» (шижыда докан, кушеч тиде пале лектын) маныныт. А садыже шкенжын лӱмжым тӱрыс сулен — пеҥгыде, тура вуйлатыше. А кунам мыйым, Иосиф Виссарионовичым, партийын кугуракшын алмаштышыжым, тудын деке дисциплина шотышто мутланаш ӱжыныт, тудым вигак Феликс Эдмундович манаш тӱҥалыныт. Варажым предприятийыштына анекдотат шочын. Феликс Эдмундович Иосиф Виссарионовичым шкеж дек ӱжеш да йодеш: «Пагалыме Иосиф Виссарионович! Кунам тендан Владимир Ильичда йӱмым чарна? Кунам чареда дисциплиным пужгалымым? Тиде койыш моло-влакымат черландара вет. А тендан Владимир Ильичдан шукертак мондалтше социалистический революций деч моло кӱкшытшӧ уке. Эше ик гана саде «вождьым» йӱшым але паша дисциплыным пудыртымыжым шекланем, вигак тундрыш, теле буренийыш, нер вашакшым кылмаш колтем. А те, пагалыме Иосиф Виссарионович, шке да тудын олмешат пашам ышташ тӱҥалыда».
Ойленам мый чыла тидым Владимир Ильичлан. Но шомакем тудо, вождьын чоскаже, ушыш ыш пыште. Тыгак тундрысо теле буренийыш логале.
Вес историй адакат тале революционер-влакын лӱмышт дене кылдалтын. Шыже мучаш. Партийна пашам кошарташ вашка. Нер йымалне теле. Теве сопко шеҥгеч ик проходчик койылалта, мый декем лишемын ок шу, кычкыра: «Ну вот мо, начальник йолташ, вигак ойлем, нимом шылташ ом тӱҥал. Тетла нимогай вием ок сите. Але тый мыланем вес йолташ-пашазым пуэт, але воопше уволитлем к чорту. Но тиде ренегат Плеханов дене пырля пашам ышташ ом тӱҥал». Шыдешкыше проходчикын фамилийже, шижыда докан, — Ленин.
Плеханов ден Ленин сезонный пашазе лийыныт: кеҥеж мучко партийыште, тундрышто, лым лийде пашам ыштат, моткоч сай пашадарым погат. Проходчик-марксист-шамычат тыгак. Варажым налыт саде оксам уже Певекыш толмекышт да иканаште йӱын пытарат. Мыняр гана Ленин милицийышке логалын, а тушто мом ышташ огыт пале. Йӱмылан але изи хулиганствылан сводкышко логалше Ленинын фамилийже партийный ден советский начальник-влакын шыдыштым веле луктын. Южгунамже, фамилийжым пален налмек, тудым вигак эрыкыш колтеныт. Ик гана огыл тудын дене порын мутланаш тӧченыт. А Ленин илыш-йӱлажым вашталташ шоненат огыл. Варажым, илышыжым вашталтен огеш керт гын, кеч фамилийжым вашталташ темленыт. Но Ленин большевик семынак пеҥгыде лийын да тидым ышташ кажне гана торешланен.
Вес историй. 1967 ий. Полевой партийнан начальникше Певекыш пожар лийме, тулышто ик палатке йӱлымӧ нерген телеграммым колта. Вашеш кӧн палаткыже йӱлен манме йодыш толеш. Эфирыште начальникнан тыгай вашмутшо йоҥга: «Йӱлышӧ палаткыште Бичов ден Негодяев иленыт».
— Так вот, Соловьев йолташ, — Иосиф Виссарионович мыйын ӱмбакем ончале, — нелеш ида нал, а ынде тендан гай кайык фамилий нерген.
Тиде историят кудлымшо ийла гыч. Тунам Чаун районын эрвелныже чылт «кайык» партий пашам ыштен. Партийыште иктаж лу еҥ. Чылаштын фамилийышт кайык дене кылдалтын. Соловьеват тушто ыле чай. Партий моткоч пеҥгыде, пашам сайын ышта. Кайык фамилиян-влак эсогыл тидын дене кугешненыт. Но икана шошо тӱҥалтыште кадр пӧлка нунын деке Петухов фамилиян специалистым колта. Партий начальник Воробьевын ӱп шогалеш, кадр пӧлка ваштареш тавадаҥ кая, шкенжын «кайык» партийышкыже тыгай фамилиян еҥым налаш ок келше: «Мемнан партийна тыглай огыл. Тушто чын кайык фамилиян специалист-влак пашам ыштат. А чыве, шкат паледа, — кайык огыл. Агытанат тудо ияк. Те эше мемнан деке Курочкиным, Курицыным але Куроедым, эшеже Наседкиным колтыза. Тунам вожылмаш деч от утло!»

12.	ТӰШКАГУДО ПАЧЕР ОГЫЛ

Тӱҥалтыш жаплан илаш мемнам корным чоҥышо организацийын (ДРСУ-н) тӱшкагудышкыжо вераҥдышт. Ме кум пӧлеман пачерын ик комнатыштыже илена. Тыште пеш яндар, чапле мебель, чиян телевизор. Тудо кум каналым куча, «Орбита» системе гоч Москосо увер-влакым каласкала, поче-поче сериал, докфильм... Тӱня тӱрыштат палыме чурияк, тугак мутланат. Теве Петросян лектын шинчеш, теве — Валдис Пельш... Тӱня тӱрыштӧ, лу шагат наре чоҥештымек, саде палыме чурий-влакым ужмек... Да-а! Тӱня кумда, Россий — нимучашдыме! А эшежым южгунам Марий Элым ончыктат. Но, чаманаш логалеш, азапым гына. Теве 2005 ий телым ала-могай частный фирмыште пожар ылыжын улмаш, тулеш кандаш еҥ йӱлен колен. Моткоч кочо увер. Мый дечем эсогыл телефон дене йыҥгыртен йодыт: «Ончышыч мо телевизор дене тендан олаштыда лийше азап нерген?» Азап, конешне, чоным пудыратыше. А лиеш вес передачат. Кузе куанен мый эре ончем «Играй, гармоньым». Тушто уке-уке да марий мастар гармоньчо-влакымат ончыктат. Шарналтыт поснак Пошкырт ден Одо кундемысе гармоньчо-влаклан пӧлеклалтше передаче-влак. Ятыр калык коклаште марий-влакымат огыт мондо. Ончен кумыл нӧлтеш. Манмыла, илымет шуэш...
Окна кӱкшӧ-кӱкшӧ сопко велыш лектеш. Варажым умылышым: тудын кӱкшытшӧ куд шӱдӧ метр улмаш.
Толмо кечын пешакак ноялтын ыле. Кастене малаш вочмо амалым ышташ пижна. Но нимо шот уке, омым пуйто ушкал нулалын. Пеш шуко палыдымым, уым ужмо да Москосо жапым лугымо дене ме йӧршын тӱлыжгенна. Вара эше иктым умылышым: тыште давлений вестӱрлӧ улмаш, южышто кислородат шагал. Тамакым шупшам, а тамжым шижмаш уке.
Шот дене малыдеак, эрдене вакшышнам тӧрлатышна да нылымше пачашысе фортычко гыч нернам луктын ончышна: игече могайрак? Йӱштӧ дыр? Вет Чукоткышто, йӱштӧ кундемыште улынас! Шижалтеш — изиш юалгырак. Давай йымал йолашымат чияш. Редакцийыш кайышна. Кечываллан тугай шокшо лие дык, а ме йымал йолаш дене коштына. Мый гын тӱвыт пӱжалт пытенам. Эрлашыжым, игечым ончыде, ик брюкым гына чийышым.
Тӱшкагудышто ик арня, кокыт илена...
— Тетла тыге ок лий, — каласышна Гена дене коктынат. — Пачер йодышым мучаш марте решитлыман.
Кайышна жилфондыш да, тушто сравочым налын, пачерым ончаш ошкылна. Мыланем Обручев уремысе вич пачашан пӧртын икымше пачашысе кок пӧлеман пачерым темлышт. Ничевола коеш, келшышым. Геналан саде уремысак вес пӧртысӧ визымше пачашысе ик пӧлеман пачер логале. Вопшем, мланде тӱрысӧ Певек олаштат шоныдымын-вучыдымын у «марий-чукча-шамычлан» марий пачашак логале. Орам веле, Юмыжак тыге пӱрен ала-мо. Такшым варажым тудын пачерже мылам моткоч келшен шинче: окна гыч теҥыз, морпорт койыт, издательстве-редакций кидкопаштыла кия. «Тыште мый илышаш улам улмашын», — ик гана огыл ойленам варажым Геналан. А мыйын окна гыч пӧрт ората-шамыч веле сӱретлалтыт, ала-кушто тораште сопко-влак палдырнат, вопшем — икымше пачаш... Садлан варажым, кунам занавескым сакалтышым гын, подвалыште кийымемла веле чучаш тӱҥале. Но мыйын ончыклык пачерыште вӱд уло, плитамат шындышым, илаш лиеш. А Генаныш эше кидым пыштыман. Сандене ик кечын Гена дене коктын сумканам ончыклык пачерышкем шӱдырен наҥгайышна.
А такшым гын мылам варажым пачер келшыш веле. Пурет нылле градус йӱштӧ гыч пачерыш, а тушто шокшо, кумылат ыра. Эсогыл теле мучко, манме гай, фортычкым ик ганат тичмаш петырен омыл. «Южак» годым гына тӱчам ыле.
Вара, илен-толын, пачерыштем таракан-влакат кояш тӱҥальыч. Тек илышт, шоналтышым, роднойла чучыт. Иктылан гына ӧрым: нунышт кузе тиде йӱштӧ мландышке толын шуыныт гын?
Изишак эскералтымек, иктым ыҥлышым: тысе таракан-влак чулым огытыл. Кухньышто тулым чӱктемат, тугак ӱстел мучко коштыт. Ӱштылат нуным кӱвар ӱмбак да тапычке дене пералтет. Ик-кок кече гыч нуно ала-куш йомыт. Марий Элысе южик пачерыштыже йӱдым кочмыверыште тулым чӱктен ончо-я — миллион таракан. Перкалет, чумедылат, а иктымат кучен от шукто.
Тӱшкагудо деч сравочым Николай Николаевич Вельмалан, ДРСУ-н начальникшылан, намиен пуышым. Пеленем тауштыман 0,7 литран ош арака кленчамат нальым. Вашлиймеке, тудлан пеш кугу таум каласышым, сравочым кучыктышым, ӧрын шогыде, кленчамат ӱстембаке луктын шындышым. Уке, тореш шомакым ыш ойло.
—	Ом пале кузе каласашат, — манам, — ала илымылан
оксам тӱлыман? Ме тӱлена.
—	Уке, огеш кӱл, — пелештыш Николай Николаевич. Вара ойжым умбаке шуйыш: — Кузе мый тудым оприходоватлем? Такшым вет тиде тӱшкагудо огыл, а конспиративный пачер... Палет, Ильич, толыт тышке тӱрлӧ ранган начальник-шамыч. Кычкыркалышын, командоватлышын койыт. А мыйже палемыс — йӧсӧ нунылан тыште. Ну мом ышташ? Наҥгаем нуным вара сауныш, саде подпольный пачерыш. Арака — теҥыз. Лӧкӧ — не хочу. Эше мо кӱлеш? Ну, конешне, еҥгавате. Но нимат огыл, тудымат муына. А эрлашыжым ончет, начальник лыпланен, йошкарген пытен... Сайын веле мутлана. Чыла документыш кидым пышта да икымше самолет дене мӧҥгыжӧ, Анадырьыш але Магаданыш, саде маскалук гыч, вашкерак чоҥешта. Изишак юватыл, але игече локтылалтеш гын, арня-кокыт тыште шинчаш тӱҥалеш. Мемнан головнойжо Магаданыште. Вот тыгай паша, Юрий Ильич. Могай сомыл ден гала тольыч?
—	Сравочым кондышым, — маньым.
—	А-а, ...ый тӱшкагудо!
Вара ойна ала-кузе сар велыш лупшалте.
—	Мыйын, — манам, — пелашемын кок кочажге сарын икымше кечылаштыжак вуйым пыштеныт. А мыйын кочам-влак...
Николай Николаевич умбакыже каласаш ыш пу, чурийжат вашталте. Шкеже тудо Белоруссий гыч, 1946 ийыште шочын, но сар нерген пеш шуко шинча. Ятыр каласкалыш. Ик сӱретшым ушештарынемак.
—	Тыгайым нимогай историй книгаште огыт возо. Мыйын шочмо ялемлан пеш шуко логалын. Чылашт дечат: немычше, руш салтакше. Варажым немыч-влак чакнаш тӱҥальыч. Совет салтак-влак ола почеш олам, ял почеш ялым утарат. Утаратше ялжым тыге: погат ял покшелне немыч йымалне илыше пӧръеҥ-шамычым да игылташ тӱҥалыт. Вара кидыш винтовкым кучыктат, вес ялым утараш передовойыш, эн ончыко, пуля йымаке поктат. Ну титакан улыт мо нуно?! Вет кодынытшо армий деч комиссоватлыме пӧръеҥ-влак але кушкын шудымо йоча-влак гына. Варажым нуно, конешне, кушкыныт. Германийыш поген наҥгайыдымыже ялыштак кодыныт...
Ятыр ойлыш Николай Николаевич, южгунамже шинчавӱдшат лекте.
Кокымшо гана Николай Николаевич деке уже директор семын пурышым. Амалже тыгай ыле. Редакций лач Абрамовичын пӧртшӧ ваштареш верланен. А редакций воктенак типографий гыч лукмо тошто станок-влак металлолом семын ора дене кият. Тидын шотыштак мылам районвуй замечанийымат ыштен ыле. Ала-кӧ дыр шижтарыш — Вельма полшен кертеш. Организацийыштыже кран уло. (Кранже тыште моткоч кугу дефицит.)
—	Салам Николай Николаевич, — манам.
—	Салам, Ильич, шич, — малдале.
—	Николай Николаевич, — ойлем, — кодшо гана шкемын кочам-влак нерген таки каласкален шым шукто вет... Нуно коктынат илыше кодыныт. Ачам гоч кочамже 1966 ийыште колыш, авамын гочынжо кочамым окруженийыш логалмыжлан 25 ийлан Тула областьысе Шахтинск олаш поселенийыш колтеныт. Вес ватым илаш пуртен. Садлан Хрущевын кочам гай-влаклан эрыкым пуымыж деч варат тудо шочмо кундемышкыже шымлымше ийла мучаште, вате лийшыже колымеке веле толын. Пеҥгыде марий лийын, кандашлу утла ийым илен... Вот тыгай томаша... — иктешлышым.
—	Томаша да, паша дене толметла чучеш... — шижеш ДРСУ начальник.
Могай сомыл дене толмем нерген чыла радамын ойлен пуышым.
—	Йӧра,— мане кӱчыкын Николай Николаевич.— Ыштена.
Ик-кок кече эртыш, издательстве оралтын вес могырышкыжо лектын ончальым гын, ик кӱртньӧ пудырго уке, кумдык моткоч яндар лийын шинче. Тау тылат, Николай Николаевич!
Варажым эше иктым умылышым: тыште ваш-ваш полшыде ок лий. Ик гана тылат полшеныт гын, вескана тыят полшышаш улат. Тидыже чын деч чын.

13.	ТОМАША

Певекыш мийыме эрлашыжым редакцийыште мыланна пашаш пурымо нерген йодмашым возыктышт. Геннадий — корреспондент, а мылам... — паша вер уке. Директорлан, Илья Юрьевичлан, «материкыште» пачерым налаш эше субсидийым пуэн огытыл. Верысе администрацийыште документшым кученыт, вара иже Анадырьыш колтеныт. Телефон дене кӧ дене гына ок туманле?! Садланак паша гычат каен ок керт. Мый паша деч посна улам.
—	Пока оксам огыда колто, мый нигузе паша гыч уволитлалт ом керт! — кычкыра телефон пучыш. Анадырь дене пеш мутлана. — А Юрий Ильичшым куш чыкена? Паша деч посна вет, шкат паледа, тыште нигузе ок лий... Ну йӧра, умылышым... Чечас заявленийжым факс дене колтена... — вара мыланем ойла: — Те, Юрий Ильич, пуйто головной директорын, Аплетинын, полышкалышыже лийыда, договор почеш производство дене палыме лияш, пашам приниматлаш тӱҥалыда. А тылзе гыч мый тыланда тиде верым ярсемдем, — начальниклан лачак гына келшыше, кӱр дене комыжлымо, тыртышан креслым пералта. — Да мо ме эре «те» да «те»? Давай на «ты» мутланаш. Ийготна пешыжак торлышо огыл, — мучашлыш.
Тыге мыят 14 август гыч заявленийым возышым. Редакций ден издательстве, районысо администраций пашаеҥ-влак да верысе начальстве дене палыме лиям, паша верыште могай расходный материал улмо нерген умылкалем: пластин, пленко, кагаз мыняр жаплан сита. Шижам, улшо расходный материал кужу жаплан ок сите. Эн шукыжо тылзат пелылан гына. А чылажымат Анадырь але Моско гыч самолет дене кондыман, кагазым гын — Мурманск але Находка гыч пароход дене. Кызыт Мурманск дене кутырен келшыме.
—	Эх, Юрий Ильич, палет ыле гын, кузе мыйын Питерыш кайымем шуэш! Моткоч ноенам! Вет ӱмаште отпускыштат лийын омыл. Шочшем-шамыч Питерыште улыт: эргым — наука кандидат, ӱдырем, Даша, индешымше классыш кайышаш. Тений тудым школышкат ужатен огына керт.
—	Моткочак чаманем, — каласыш Илья Юрьевич ик эрдене вашлиймына годым. — Только палет, ала-можо шӱмем ишаш тӱҥалын. Тиде чертов бюрократ-шамыч пачерлан вашкерак оксам колтышт ыле! Вет коло ий северыште пашам ыштенам! Мый тудым суленам! Ну мом кучатше?! Тыйымат ӱжыныт, тыланетат паша верым пуыман... — чон корштен ойла тудо. Вара шкенжым шке шыматаш пиже. — Ну, нимат огыл. Мыйын шонымаште чылажат сай лиеш, шке верышкыже шинчеш. Ӱшанем, латшымше сентябрьысе борт дене садак мӧҥгӧ, Питерыш, каем...
Самолетым тыште чылан «борт» маныт: «Моско борт толын але уке?», «Анадырь борт дене толеш», «Моско борт дене каем»...

14.	КӦ ТУГАЙ ИЛЬЯ ЛОГИНОВ — ИЛЬЯ ЮРЬЕВ?

Тыште, векат, журналист да поэт Илья Юрьевич Логинов нерген рашрак каласкален пуыман. Тудо 1954 ийыште Ленинградыште шочын. Йоча пагытше Москошто эртен. Ачаж ден аваже ту жапыште Литературный институтышто тунемыныт. Поэзийым йӧратыше ешыште кушшо икшыве ныл ияшак почеламутым возкалаш тӱҥалын. Вара угыч Ленинград. Ачаж ден аваже палыме поэт лийыныт. Нуным литературный Ленинфад пеш сайын пала, ятыр поэзий книгашт лектын.
Аважым, Тамара Никитинам, сар пуламыр Литвашке шуктен улмаш. Тушто литва йылмым тунемын да варажым литва поэт-влакын почеламутыштым рушлашке кусаркален. Тудак руш лудшылан Литваште кумдан палыме классик-поэт Саломея Нерисын возымыжым раш да моткоч келгын почын пуэн. Саломея Нерисын почеламутлажым шке жапыштыже Анна Ахматоват кусарен улмаш. Но тудат Тамара Никитинан кусарымыжлан моткоч кӱкшӧ акым пуэн.
Илья Юрьевичын ачаже, Юрий Иванович, — «шестидесятник» тӱшкаш пурышо поэт. Литинстутышто тунеммыж годым Борис Пастернакым тойымаште лийын. Пастернакым власть йӧратен огыл. Садлан тойымаште лийше студент-влак дене пырля тудат «шем спискыш» логалын. Тидланак, институтым тунем пытарымекат, пашам ик вере да вес вере ыштен, ятыр жап Россий писатель ушемыш пуртен огытыл. Ончет гын, варажым тудын тунемшыже-влакат Писатель ушем член лийыныт. А туныктышышт — уке. «Кузе тыге?!» — чыланат ӧрыныт. Садлан варажым туге лектын: тунемшыже туныктышылан рекомендацийым пуэн.
Илья Юрьевичын ачаже возымыжым Юрий Логинов лӱм дене савыктен. Садлан изи Логиновшо «Логинов-поэт Питерыште икте гына лийшаш» манын, шке произведенийже йымалан Илья Юрьев лӱмым шындаш тӱҥалын да тиде лӱм денак пурен поэт-влак коклашке, тиде лӱм денак луктын икмыняр поэтический сборникым.
Школым пытарымек, многотиражкыште пашам ыштен, вара Ленинградский университетысе журфакыш тунемаш пурен. Но кумшо курс гыч тудым коден каен, йӱдвелыш логалын. Ондак шӧртньым мушшо-влакын Полярник поселкышто илен, «Огни Арктики» газет редакцийыште тыршен. Варажым Певекыш куснен да «Советская Чукотка» окружной газетын, а 1997 ий гыч — Чаун районысо «Полярная звезда» газетын редакторжылан ыштен. Певекыште илымыж годымак заочно Литературный институтым тунем пытарен.
Илья Юрьевичын кумылжо поэзий деке шӱмаҥше ача-аван корнышкак шупшын. Адакшым нунын мӧҥгыштышт чӱчкыдӧ уна Николай Рубцов, Глеб Горбовский, Всеволод Азаров, Лариса Никольская да ятыр моло кумдан палыме поэт ден писатель-влак лийыныт. Тудын самырык йӱкшӧ кумдан да яндарын йоҥгалтын. Арам огыл Писатель ушемыште выступатлымыж нерген «Литературная газета» шке лаштыклаштыже кок сай шонымашан йӱксавышым савыктен. 1994 ийыште Санкт-Петербургысо «Лицей» издательствыште «Ожидание рождения» вуймутан икымше почеламут сборникше савыкталтын. А 1997 ийыште Петербургысо «Дельта» издательствыште лекше «Утро России» сборникшылан Чукоткышто Юрий Рытхэум лӱмжӧ дене кылдалтше конкурсышто лауреат лӱмым сулен налын. 2001 ийыште «Примирение духа» сборникше ош тӱням ужын.
Каяшак ӱшанен, Илья Юрьевич чеверласыме поэзий касым ямдылаш пиже. Тудым «Высокое единение» манын лӱмдыш. Ӱжмаш-влакым мый ыштен пуышым. Тудлан пеш келшыш. Нуным поэзийым йӧратыше, аклыше да палымыж-влаклан колтедыш. Касыш калык ятырак погынен ыле. Администраций вуйлатыше Роман Валентинович Копинат тольо, воктенже районысо Культура управленийын начальникше Леонид Эдуардович Горенштейн шинча.
Касым поэт кум ужашлан пайлен: икымшыжым — аважлан, кокымшым ачажлан пӧлеклыш. А мучаште шкенжын почеламутлажым лудо.
Кас деч вара ятырынже кайышт. А эн лишылышт чайым йӱаш кодыч. Илья Юрьевичын пелашыже, Ирина Леонидовна, пеш поян ӱстелым поген. Чайым йӱна, кочна, аракамат подылна. Арака шотышто вара осал йылманже тыгай шомакым луктын: «Ну и йӱыныт тушто!» Ох, керемет-шамыч, шонем, тыштат кужу йылман-шамыч улыт аман, молан тыге ойлашыже?! Иктаж лучко еҥлан улыжат лийын ик кленча ошо да кум кленча кукшо.
Мут толмашеш: тыште чылан ваш-ваш лӱм-ачалӱм дене ойлат. Ваш-ваш пешыжак огыт лишем. Ола изи: ик мучаште тӱрвынчат гын, вес мучаште пу...ат лиеш. Марий ватын гай шарлен-оварыше шомакше тыште кӱчшымат ок шого.
Эрлашыжым рушарнян Илья Юрьевич мемнам Питерыш колтышаш контейнерыш кодшо коробка-влакым нумалаш полшаш ӱжӧ. Ме Гена дене кумшо пачаш гыч икмыняр неле атым волтышна, контейнер деран кодышна. Оза эше контейнерыште изишак порядкым ыштылам манын кодо. Ме чеверласен кайышна. А тудо, контейнер воктене чӱч лийын, шкенжын «Беломоржым» пижыктыш. Мый тудын велыш эше ик гана савырнен ончальым. Тыгодым Илья Юрьевич мылам кидшым рӱзалтыш. Тиде мемнан пытартыш вашлиймашна улмаш.

15.	ШУЧКО УВЕР

Эрлашыжым пашаш эррак мийышым. Кабинетыш пурышым, электронкым пеш тергем. Печатница да тыгодымак жаплан уборщицын сомылжым шуктышо Алевтина Геннадьевна Кирюхина толын пура:
— Юрий Ильич, паледа уке, Илья Юрьевичын — инсульт.
Тиде вет тудын кокымшо гана! Могай кокымшо, кумшо огыл гын. Илен лектеш ала...
Вот те на! А мыйын лачак шочмын, 15 сентябрьыште, договорем пытен. Тидын шотышто мом гына шонен пытарен омыл: вет Илья Юрьевичлан пачерлан субсидий-оксам огыт колто гын, мый паша деч посна кодам. Тудын Аплетин дене телефон дене мутланымыжымат колынам. Пуйто Аплетинже манеш: «А мом да кушеч мый тудлан тӱлаш тӱҥалам?» Теве тыге шучко азап дене ынде мый «и.о.» лийшаш улам? Ик кече эрта, весе. Эмлымвер гыч сай огыл увер-влак веле толыт. Кумшо кечын адак пашашке эррак мийышым. Адак печатница-уборщицына пура.

 
Поэт Илья Логинов пытартыш творческий касым эртара

—	Юрий Ильич, — манеш, — директорна колен колтыыш!
Ушем кайыш. Латшымше сентябрьыште Питерыш кайынеже ыле. Чонжо кайыш ынде. Мыйже гын нимаят у паша верышке тыге ынем шогал ыле ве-ет! Пуйто вучен гына шинченам. Срочно Анадырьыш йыҥгыртышым.
—	Павел Викторович, — манам, — Илья Юрьевична каен колтыш.
—	Куш каен? — трукышто тудо ыш умыло. Вараже ушышкыжо пурыш витне. — Да-а... — келгын шӱлалтыш. — Мом ышташ ынде. Э-э-э, пашажат. Йӧра, шотым муына. А те издательствым кидышкыда налза.
Саде кечынак, 17 сентябрьыште, Анадырь гыч факс дене приказ тольо: «Назначить Соловьева Юрия Ильича директором-редактором филиала «Крайний Север“-Певек». Тыге директор лийым: Илья Юрьевичым Юрий Ильич алмаштыш.

16.	ПЫТАРТЫШ КОРНЫШ УЖАТЫМАШ

Ирина Леонидовнан, Илья Юрьевичын пелашыжын (тудат издательствыштак, менеджерлан, пашам ышта) уш каен: мом ышташ да куш пураш? «Мый тудым садак Питерыш наҥгаем. Тиде мыйын долгем. Уке гын кузе вара икшывем-шамычын шинчашкышт ончалам?» — манеш тудо.
Илыш дене чеверласыше еҥым Йошкар-Олаштат, ой, кузе неле ужаташ! Ик вере бюрократий, вес вере окса, кумшышто... Илышым ужшо еҥ тидым пеш сайын пала. А тыште вет йӧршеш вес сӱрет: самолет арнялан ик гана, колоткам ыштыман, тудым эше цинк колоткаш пыштыман, адакшым вет цинкым паитлен моштышо сварщикшат уке, тудым гына кок кече кычалме (а тудыжо йӱын йомын коштын), вара адак аэро...-шамычын стандартышт почеш ыштыме яшлыкыш пыштыман (тиде — «груз-200», тудын тыгай требованийже), гражданский панихидым эртарыман... Чылажат мыйын ӱмбак возо. Пеш кугу тау райвуйын икымше алмаштышыже Валентин Владимирович Бакун ден Виктория Николаевна Клуниченколан. Пеш полшышт. Нунак администраций гыч ужатыме пашалан ответственный ыльыч. Ушет кая. Вес рейс — 24 сентябрьыште. Тышеч ужаташыже ужатена, а варажым, кеч колоткам Моско гыч Питерыш наҥгаяш ритуальный фирме дене кутырен келшыме гынат, чылажат Ирина Леонидовнан вачышкыже возеш. Йӧра эше Москошто эргыже вашлиям манын, йыҥгыртыме нерген шоктыш...
Но эн ондак моргыш кайыман. Издательствыште тыршыше самырык рвезе-влак моргыш пураш лӱдыт. Тидым ожсо кечынжак шомакышт гыч умылышым. Мыйжын нерген ойлыманат огыл. Садлан пелен лӱмын кок кленча ош аракам налынам: ондак логарым, а вара, морг гыч лекмек, кидым шӱялташ. А илалше печатник Алевтина Геннадьевна Кирюхина марийжымат тоен. Тысе чиктыме шот-ратым пала, моргыш пурашат ок лӱд. Но самырык рвезе-влак шӱдӧ грамм деч вара келгын шӱлалтышт веле. Тетла ик шомакым ойлыде, моргыш пурышт. Мый шкеже уремыштак кодым. Шогылтам шкетынак тӱжвалне да тыгодым ушышкем Йошкар-Олаште лийше ик кочо мыскара толын пурыш. Кеч шорташ шинчаш жап гынат...
Шыже мучаш. Кас. Мландыш вичкыжын ночко лум возын. Икана Эшпай уремысе кудышкына мемнан район гычак тора родо лийше самырык ӱдыр унала толын ыле. А малашыже пелашемын кокаж деке пурен. Чайым мойн подылна, мутланышна. Вара самырык ӱдырна каяш тарваныш. Мый ужаташ лийым. Кузе уке гын, ялысе самырык ӱдыр чечас ола урем дене шкет эрта лиеш мо? Эшеже кастене. Такшым кокажын илыме пӧртшӧ тораштат огыл, ик уремыштак, иктаж кум пӧрт гоч гына. Садлан уна ӱдыр ужатыме деч тореш лие, весела гына кумылан лектын ошкыльо.
Иктаж вич минут эртыш ма уке, саде ӱдырет ынде йӧршын молемше тӱсан, шортын-мӱгырен пачерышкына куржын пура.
—	Колен! Колен! — кычкыра.
—	Кӧ колен?! — пелашем ден когыньнан уш кайыш. Шомакше могай!
—	Кока колен! — тетла ӱдыр нимом ойлен ок керт.
Содор гына кока дек куржна. Чынакак, ӱдырамаш колен возын, капше йӱкшашат тӱҥалын. Но мом ынде ыштет. Айдемым мӧҥгеш от пӧртылтӧ. Пытартыш корныш ужатыме йӱлам тӱҥалман. Эн ондак милицийым ӱжыктыман, моргым шижтарыман — машинам колтыжо. Милиций пашаеҥ-влак писын гына протоколым возышт да моргыш наҥгаен кертыда, маньыч. Ынде капым уремыш, машинаш лукташ кӱлеш. Пӧръеҥ гыч шкетын гына улам. Садлан пошкудым, Рифатым, ӱжаш лийым. Мыйын таҥашракак татар малай полшаш келшыш. Коканан капшым, покрывалыш пыштен, санитарный машинаш луктын пыштышна да моргыш кудална. Туштыжо мемнам иктаж кумло ияшрак пеле подылшо пашаеҥ вашлие.
— Таче мо, уло Йошкар-Ола колаш шонен пыштен мо?! — сырен шӱвале. — Кондат да кондат!
Вара туржалт пытыше журналым почын пыштыш, парняшкыже пз-злюп шӱвалын лаштыклыш да кондымо айдемын лӱмпалыжым возкалаш пиже. Руштылдалше кадыр кидше пеш эркын тарванылеш гынат, керте, витне, ыштен тиде пашам. Вийнен шинчын, ик жап, кузерак возышым маншыла, ончышто. Мыйже пел шинчам дене мом возымыжым ончальым гын, лудын шым керт.
—	Шӧртньӧ пӱйжӧ уло мо? — йодеш.
—	Могай эше шӧртньӧ пӱй? Причом тудыжо? — ом умыло.
Ораде ӱмбаке ончалмыла, мыйым ик жап кӱтышат, нимом ойлыде, кап ӱмбаке лап лие да, нимыняр ӧрде, колышын умшажым каралтыктыш.
—	Уке. Тугеже наҥгайыза подвалыш-холодильникыш. Айда почешем.
Покрывалым адак кок могырым кучен, Рифат дене коктын колышо капым морг оза почеш нумал наҥгайышна. Мый ондакат колынам ыле — моргысо сӱретым ужаш пеҥгыде нерван лийман. А мый тиде шотышто лушкыдырак улам. Лушкыдыракше можо, тыгай сӱретым ынем уж. Йомдарет вара эше иктаж тылзылан йӱдомым. Садлан ончалтышем мландӱмбаке тура гына кучен эртем, ны шолашке, ны пурлашке ом ончал.
—	Теве тышке пыштыза, — ончыктыш морг пашаеҥ. Капым ончыктымо верыш эплын гына пыштымек, покрывал дене леведмек, мый тугак, нигуш ӧрдыжкӧ ончыде, омса велышке тарванышым. А мыйын Рифатем подвал покшелне шогалын да йырваш пеш ончыштеш. Тыге кок-кум секунд наре гына эртыш, так омса могырыш лупшалте дык, мыйымат шӱкал кодыш. Почешыже лектым гын, Рифатем кудывече покшелнак укшинчынат шога. Ой, орланыш ве-ет.
—	Уло кӧргем лектын возеш, шонышым, — мане вара.
—	Мо кереметлан вара йырваш ончен шогылтатше? — манам. — Пашам ыштенат, давай вашкерак лек.
— Шкемым тергынем ыле. Шым керт, аман... — шӱвал шындыш.
Эрлашыжым пелаш дене коктын адак моргыш каяш логале. Мый кӧргышкыжӧ омат пуро, кудывечыштак шогылтам. Тушто мылам нимом ышташ. Колышым колоткаш пышташ, тудым лукташ мойн икмыняр палыме марийым тарленам.
Тамакым тӱрген шогымем годым теве тыгайрак сӱретым шекланышым.
Морг ваштарешак, урем вес могырышто, ик илалше ӱдырамаш ошкылеш. Морг оралте шеҥгеч кидеш ведрам кучен лекше ӱдырамаш садыште пырля ыштыме палымыжым тогдаен кудалта.
—	Лизавета, тый улат вет?! Салам! — кычкыра.
—	Салам, салам, Марья Ивановна! — кидшым рӱзалта корно вес могырысо ӱдырамаш.
—	Кузе илыштат, Лизавета Петровна?
—	Ничево-о, илена!
—	Пурмашетат уке. Пурем ыле ик гана.
—	Ой, Марья Ивановна, сакыйым ит ойлышт! Тендан деке пураш кеч-кунамат шуам. Но кунамжым Юмо гына пала. Чылалан шке жап. Но унала лучо итак ӱж! Илынем эше-е!.. — кидым лупшале корно вес могырысо ӱдырамаш да тетла мутланашак огыл манын, вашкерак умбакыже ошкыльо.
—	Молан тынар иралте? — пеле йӱкын вудыматыш тыгодым Марья Ивановнаже. — Нимо осалымат шым каласыс.
Ведражым сакалтен, морг оралтыш пурен йомо.
М-м-да... Томаша...
...Чыла ыштышна, айдеме шот денак ратыш кондышна, верысе клубышто гражданский панихидым эртарышна. Вара цинк колоткаш пышташ да паитлаш «Чукоткоммунхозын» гаражышкыже наҥгайышна. Туштыжо йырваш бардак деч бардак. Тиде шомакшымат эше пеш эплын каласымыла чучеш. Тыгайжымак илышыштем ужын омыл ыле. Йырваш шаланен пытыше техника, металлолом, шӱк-куштыра... Мастерскойышто кок йӱшӧ пӧръеҥ шога. Ужам: яшлык ямде, а кушто цинкше. «Чечас луктам», — малдалеш иктыже да йӧредыл-тайнышт гаражын вес ужашыже гыч чылт колотка гаяк келыштарыме цинк волым луктын пышта.
—	Кӧ тыге цинк колоткам ышта?! — кычкырал шындыш мемнан дене пырля мийыше илалше журналист, Илья Юрьевичын йолташыже, окружной радион собкоржо Владимир Васильевич Глебец.
—	Кузе каласеныт, туге ыштенам, — папиросым тореш пурлын, вачым туртыктен мугыматыш иктыже (паитлыме шотышто тӱҥ мастарже улмаш).
—	Те мо, волым ыштенда але колоткам?! Разве колоткам тыге ыштат, окмак-шамыч?! — шӱлышым налде кычкырла Владимир Васильевич.
—	Меже сайым шоненак тыге ыштышнас. Такшым кушеч ме палена, кажне кечын мо тыгай колоткам ыштылына. Вот умылтарыза кузежым-можым, вара тунемына. Ала тендан колымешкыда тунем шуктена, — нер йымакыже лӱлеш весыже (тудыжо плотник улмаш).
—	Мый, б..., щас тылат пуэм, керемет иге! Туныктем ыле да колышо воктене йӧндымӧ. Ыштыза кузе моштеда! Но, б..., самолетыш вараш кодыда гын, мый шкендам тиде колоткаш пыштем! — мушкындым рӱзалтыш Владимир Васильевич да, УАЗикыш шинчын, моло паша дене кудале.
Мастерскойышто шымытын кодна. Нылытынже — редакций-типографий пашаеҥ, мый кугурак шотеш. Коктынет э-э толашат, цинк колотка петыртышым тыгат-тугат келыштараш тӧчат. «Уке-е-е, рвезе-влак, тыге шот ок лек вет. Нине албаста-шамыч дене ме нимогай самолетыш огына шу. А нуно мемнам вучаш огыт тӱҥал. Шокшым кергалташ возеш», — маньым рвезе-влаклан да тыгодымак «шыве-шово» гына шоктен кодо, паяльщик ден саде плотникет колоткам камвозыктышт, паитлаш ямдылыме кислота мландыш, цинкыш, яшлыкыш кышкалалте. Ушыжым йӧршынак йӱын пытарен огыл, витне, саде паяльщикше, вигак вес пӧлемышке куржын колтыш, кыве-ково ведра вӱдым кондышат, чылажымат писын гына мушкаш пиже. Кидше чытыра веле. Изиш юватыл — кислота цинкым вигак йӱлалта, кочкеш. Мушко. Меат пашалан пижна.
—	А мом полшашыже, — малдалеш паитлышыже, — садак кислотаже уке. А мый кислота деч посна паитлен ом мошто.
Юмылан тау, тыгутлаште пашан кузе кайымыжым ончалашлан УАЗик дене администраций пашаеҥ тольо. Пеш писын ала-кушко кислоталан миенат тольыч. Паша шолаш пурыш: ме, пу чӧгыт дене кырен, лыкым-лукым тӧрлена, кушто кӱлеш — чымена.
Ой, Юмыжат, колен вочшыжо тидым ужеш ыле гын!..
Пашанам жапыштыжак шуктышна да, машинаш грузитлен, аэропортыш ужатышна...
Вара арня гыч ала-кӧ Певекыш толын да пуйто ойлен, Москошто чылажат сайын эртыш, Питерышкат сайынак ужатышт. Юмылан тау!
Тыге Илья Юрьевич Логинов шочмо Питерышкыже чоҥештыш да тудын мамык гай пушкыдо мландышкыже курымашлык омыш возо.

17.	КӦ ТУГАЙ РАЙОНВУЙ?

Илья Юрьевичын колымо кечынак мый, директор-редактор лийме нерген приказ толмек, вигак издательстве пашашке уралтым, ӱпемат шогале: тылзе жапыштат тошто директор рат-шот дене нимомак умылтарен шуктен огыл. Ну, чыте ынде. Документ ора тич погынен. Тыште шкевуя нимом ышташ ок лий, чылажат Анадырь дене келыштарыман, да связь моткоч начар. Газетым гын садак лукман, а пленко пычырик веле кодын, пластин пытен, кагаз тылзылан гына сита. Эшеже издательстве аварийный состоянийыште. Тудымат ачалыман. Эн ондак свай опорым пеҥгыдемдыман, канализацийым ачалыман. Тиде амал денак кылдалтын оралтын кумшо ужашыштыже ӱлычын кӱш торешла шуйнышо шелше. Лӱдыкшын веле коеш. Садланак тудым кӱртньӧ швеллер дене шупшын кучыктымо. Адакшым издательстве торешак — саде чапле гостиница — Абрамовичын пӧртшӧ. Воктенак — районын юбилейже вашеш чаплын гына картинка семын чиялтен шындыме вич пачашан пӧрт, вес могырыштат чиялтыме. Нине пӧртлаште районысо виге начальстве ила. Издательстве гына коптаралтше чияж дене тиде кундемым койдарен шога.
—	Юрий Ильич, зданийдам чиялташ кӱлеш, — мане ик гана плановый вашлиймаште районвуй Роман Валентинович Копин.
—	Да, чын, — манам. — Мый шкежат тидын шотышто шоненам. Но тидлан, шкат паледа, окса кӱлеш, вес ийлан сметыш пуртыман. Мый уже тидын шотышто тыланда серышым колтенам ыле. Вет те мемнан учредительна улыда.
—	Ужынам, — манеш Роман Валентинович. Шкеже иралтын колтыш. Мыйым шинча йымач шыдынрак ончале. — Мыйын оксам уке. Шке шотым муза да, адакшым, те вет Анадырьын филиалже улыда. Нунын декат тыгаяк серышым колтыза.
—	Тушкат колтенам. Но кызытеш нимогай вашмут уке, — манам.
Роман Валентинович Копин эше самырык — коло индеш ияш. Шочынжо Кострома ола гыч. Нижний Новгородышто Россий Федераций Президент пеленсе государственный служащий-влакым ямдылыше Волго-Вятский Академийым тунем пытарен. Специальностьшо — муниципальный образований вуйлатыше. Тугеже самырык айдемын шуаралтме, студент пагытше саде олаште эртен. Арам огыл полышкалышыже-влакым шке йырже чыла Нижний гыч шӱдыралын. Тыште чынжат уло дыр: вет куштылго огыл условийыште тудлан пашам ыштыман. Ик команде дене.
Академий деч вара Моско кундемыште Западный таможенный управленийыште ыштен, пеш кӱчык жапыште лейтенант гыч майор марте кушкын. Вара ик жап «СБС-Агро» коммерческий банкыште валют пӧлкан начальникшылан тыршен. Умбакыже Роман Абрамович дене ик жапыште Чаун районын вуйжылан баллотироватлалтын да кум кандидат кокла гыч сеҥышыш лектын. Абрамович ден нуно ондакак палыме лийыныт улмаш. Тудак Р. Копиным Чукоткыш ӱжын.
Варажым Роман Валентинович 2003 ий 7 декабрьыште лийше сайлымаш годым пошкудо Билибин районвуйлан баллотироватлалте да куд кандидат гыч адак сеҥышыш лекте — Чаун районым коден кайыш. А тыштыже вараже, 14 мартыште, Россий Федерацийын Президентшым сайлыме дене пырля калык районым вуйлаташ районвуйын ончычсо алмаштышыже Александр Юрьевич Гарнаженколан (пеш сай айдеме) ӱшаныш. А Роман Валентиновичым ончыкыжым Абрамович Чукоткын губернаторжылан «шӱкаш тӱҥалеш» манме шомак шочо. Тек пуйто тудо кызыт вес район денат сайынрак палыме лиеш. Кузе лиеш, илыш ончыкта.
Нижнийыштак Роман Копин Анадырьысе окружной начальникем Павел Викторович Аплетин (коклаштышт «Рома» да «Паша» манын ойлат) дене палыме лийын. Варажым Роман Абрамович тудымат пырля шӱдыралын да «Крайний Север» издательствын директоржылан шогалтен.

18.	«ЗЕМЛЯК»

Ик кечын кабинетышкем кужурак да вичкыж капан самырык рвезе пурен шогале. Палыме лийна: Леонид Рафаэлевич Сахаров — адакат Нижний гыч. Районвуйын информаций шотышто полышкалышыжлан ышташ тӱҥалам, мане да кузе пашам ыштыме нерген туныкташ тӱҥале.
— Эн ондак, Юрий Ильич, тендан газетыштыда администрацийын пашаже койшаш. Ондаксе редактор администрацийым пешыжак жаплен огыл, палем тидым. Садлан айста пашам пырля ышташ тӱҥалына. Таче мый икмыняр темымат конденам. Иктыже теве: эрла Красноярск гыч цирк толеш. Шумат-рушарнян кум представленийым Певекыште ончыктат. Вара администраций нуным Янранай селашке наҥгая. Тушто благотворительный концерт лиеш. Тыланда, иктаж журналистшылан, тушто лийман. Кайыме жапым мый вара рашемдем.

 
Билибино районвуй Р. В. Копин

—	Йӧра, — манам, — Леонид Рафаэлевич, чечас журналист-влак дене планеркым эртарем. Палемдыме темыда-влак чылажат пеш оҥай улыт. Вигежат нунын кидышкышт кучыктем.
—	Фотом йоҥылыш ыштеда. Теве тыгерак, тыгерак ышташ кӱлеш ыле, — туныкта умбакыже.
Эх тый, коллега-журналист маналтат! Цифровой фотоаппаратым кидыште нигунам кучыдымо марий поэтлан тыгай снимкым кондымыжлан таум каласе!..
Тиде самырык рвезе дене ятыр жап мутланышна: тамакым тӱргышна, чайым подылна. Тудо Йошкар-Олаштат, Килемар районышто да мыйын шочмо Шернур кундемыштат лийын. Тележурналист семын Купран кӱсотышто эртыше Тӱня кумалтышым сниматлен да «ТВЦ» каналлан телепередачым ямдылен. Марий Элысе обстановкымат пеш сайын пала. А ужатен коштын тиде рвезым «чара вуян» (тудын шомакше) «Марий Эл» газетын редакторжо. Умылышым — тиде Александр Саликович Абдулов. Садлан толын пурышо вучыдымо айдеме деч лишыл шомак-влакым колмек, чонемланат ласкан веле чучо. А туныктен ойлен тудо у северян-влакым. Койышыжо тугай улмаш. Логинов годым редакцийыш йолжым пышташ тоштын огыл, маныт.
Вара тудо кайыш. Ик жап гыч угыч йыҥгырта:
—	Янранайыш кушкыжмын нылытат пелылан лекман. Автобус ДК воктене лиеш.
—	Леонид Рафаэлевич, — манам, — ме кызыт планеркым эртарышна. Янранайыш ончыгече гына миенна, материалнам икымше полосаш планироватленна. Садлан ме циркым Певекыште гына сниматлена да вара нуно Янранайыш каят манына. Адакшым, мыйын кок журналистемынат тыште паша ятыр уло.
—	А-а-а... — шоктыш телефон трупкаштем. — Йӧра...
Жап шукат ок эрте, Анадырь гыч мыйын начальникем, Павел Викторович, йыҥгырта:
—	Те, Юрий Ильич, администрацийын ыштыме пашажым тӱрыс ончыктышаш улыда. Колынам, кушкыжмын Янранайыште оҥай мероприятий лиеш. Тушкат кайыман.
—	Йӧра, ыштена, — манам.
—	А, вот эше мо, кузерак тушто тендан «Арктик-Си-Контейнерда»? Иктаж увер уло?
 
Чаун районвуй А. Ю. Гарнаженко

—	Кызытеш уке. Мурманскыш нигузе йыҥгыртен ом керт, — шинчаорак шойыштам. Но тиде простительно, связь тыште, чынже денак, пеш начар. Лач тыгодым Мурманск гыч пароход лекмым вученна. Туштак мыланна газетлык кагаз лийшаш. Тиде сомыл йыр погынышо йодышым чылажат мыйын, у директор ӱмбак кудалтышт.
Моткоч йӧндымӧ лие. Шыдешкышымат. А тиде шопынерже Анадырьышкат йыҥгыртен шуктен улмаш. Вет тыгежак ышташ огеш лий ыле дыр. Мыйже мом ыштышашым сайынрак палем огыл мо? Саде земляк деч тыманмеш йӱкшышым. Варажымат мый декем толедыш: пашажак тыгайыс. Но мыйын мутланымашем чылт официальныйыш савырныш. Шиже, витне, тидым самырык рвезе.
—	Вот мо, Юрий Ильич, — мане, — мый тетла тыге ом керт, мый уже за...ся. Давай на «ты», а... Меже вет земляк улына... Айда таче сырам подылына, мойн.
Шинчаже йылгыжеш веле. Мыйже шижам: йӧсӧ тудлан, районвуй йолташ гынат, тудо вет садак официальный айдеме. Шонымо семын тудын дене подылашат, мутланен шинчашат ок лий. А мый мо Чукоткыш толынам, мо ужмо илыш сӱрет чонешем пеш лакеме — тазалыкым эскерыман, зарядкым ыштыман, шот дене кочман. Шарналтышым тунам Александр Саликович Абудловын шомакшымат: «Илышыште эн тӱҥ — тазалык. Мыланем, редактор семын, те таза кӱлыда. Садлан волейбол дене модман... Колат, Соловьев?» (Тунам «Марий Элыште» ответсеклан ыштем ыле. Волейбол дене модаш кошташ кумылем пешыжак уке ыле да, редактор мыйым икана фамилий денак тушкен шылтален нале.) Такшым тудо пеш керым ойлен... А мый ты гана эскералтенрак тореш лийым:
—	Паледа... Палет, Леонид, пашам шӱй даҥыт. Мый гын тый денет сырам гына огыл, коньякымат подылам ыле... Давай тиде мероприятийым ончыкылан кодена. Пытартыш кечым илена мо?..
—	Только обязательно вет, йӧра. Мый Копинын илыме пӧртыштак илем, кумло шымше пачер. Ну, йӧра тугеже, давай, кызытеш, — кидем ӱшанлын кучыш да лектын ошкыльо.
Тылеч вара Леонид Сахаров мый декем эше икмыняр гана пурыш. А варажым, Роман Валентинович Копиным Билибин районын вуйжылан сайлымек, тудат пырля почешыже саде районыш пашам ышташ да илаш кайыш. Но мыйым ыш мондо. Кажне гана йыҥгырта, Нижнийыш кайымыж деч ончыч «ватетлан йыҥгырте, мо кӱлешым мый денем колтен кертеш», манеш. Но мылам шкетемлан мо пешыже кӱлеш? Тау (чон гычак лекше шомак) манат да йӧра ынде.

19.	МАРИЙ ПОЭТ ГЕННАДИЙ САБАНЦЕВЫН ЧАУН-ЧУКОТКЫШТО ВОЗЫМО ИКЫМШЕ ПОЧЕЛАМУТШО

ЧУКОТКА ДЕНЕ ВАШЛИЙМАШ

Ме тышке, мланде тӱрыш, мом кычалын,
Могай пиал ден толын лектынна?..
Эше теҥгече —
мо тыгае Чаун —
Пален ыш керт мемнан марий чонна.

А таче Чаун — кумдыкешак, тевыс, —
Ош чайка-влакын йӱк ден йӱклана.
Ялт вулно гае неле вӱдшым теҥыз
Йолна воктек лупша шыман гына.

Мемнан у палыме еҥна (поэтыс!)
Савыркала мемнам ту век, ты век, —
Пел курымжын ик пеле тыште эртыш —
Каласкала пеш, мо тыгай Певек.

Российын тиде эн йӱдвел олаже,
Умбакыла — Ияҥше Океан.
Йӱла каваште саклыше сортаже —
Полярный Шӱдыр, волгыдо Чолпан.

Кум тылзе веле тыште кече — сото,
Индешыже — ошмаскалан пайрем.
Кеч сер воктен шуйна радамын сопко,
Тудат ок керт ий йӱштым авырен.

Куш от ончал — от уж
кеч ик пушеҥгым,
Чыла вожан — шеч кутыш, рок пелен.
Айдеме вий толеш гынат тыш, шеҥын,
Лач кӱртньӧ шулдыр вийлан эҥертен.

Толеш гынже, колта пеш келге вожым, —
Толеш — рвезаш, чеверласа — шоҥгем.
Пуа Йӱдвеллан уло шокшо чонжым,
Я капшыге кодеш тышан, лакем...

Нӧлтат тыгай-влак ир Йӱдвелын лӱмжым,
Кугешнымым кӱч наре палыде...
У йолташланна шкаланжат вет шӱмжым
Кодаш пӱрен тышанак, тойыде...

Но — торло, шӱлык!..
Чайка вуй ӱмбалне
Ялт комбо йӱк ден йӱкланен колта.
Маннеже мо: «Йокрокым ида пале...»
Какшан сер комбым
койын кенета?..

Я шке шот денже, кӱшычын ончалын,
Тудат мемнан деч палынеже пеш:
Тендам
мо манын
сымыстарыш Чаун?
...Вашмутым уш шӱмнаште кычалеш.
2.10.03.

Пеш сайына каласыш Гена. Тиде почеламутым лудатат, тылзе утлаште мом илен лекмына чылажат шинча ончык лектеш, адакшым ӱшан-вийым пуа...

20.	ЭЛЕКТРОН ПОЧТО

Тораште кодшо еш, эн лишыл да йӧратыме айдеме-влак деч толшо серыш кеч-кунамат илаш, пашам ышташ полша. Кумыл нӧлталтеш. Серышым налатат, лудын лектат, мӧҥгыштӧ мо ышталтмым пален налат, куанет, южгунамже кумылет тодылалтеш. Икымшыже, конешне, эре утларак. Потомушто тораште илыше айдемылан серышыште осалже нерген садак огыт возо. Ожно серышым, кагазеш возен, конвертыш пыштен колтеныт. Саде калта адресат деке вара иже толын шуэш. Певекыш гын тудо кок-кум арня нушкеш. Вара мо серымым жап шот дене мӧҥгеш савыртен келыштарет. Но илыш верыште ок шого: электрон почто шочын. Мӧҥгыштем, Йошкар-Олаште, компьютер улат, кажне кечын гаяк пелашем дене серышым кышкен киена. Садлан Йошкар-Олаште мо ышталтмым, мо ойлымым-ойлыштмымат чыла гаяк пален шогем. Икана мылам тыгай серыш тольо. Пелашем тыге сера: «Салам, Юра! Мемнан дене кызыт пеш шӱлыкан игече шога, йӱр опта, шӧртньӧ шыже, пожале, пытыш. Пачерыште шокшым кызытеш пуэн огытыл, Тарковын шӱдымыжым вучат. Театрышке (пелашем М. Шкетан лӱмеш марий театрыште инженер-программистлан пашам ышта) Вася Семенов толын ыле. Тудлан тыйын телефонет пуышым. Паша верым ярсемдымылан Сабанцевлан пеш кугу таум ойла. Таче тудо пашадарым налын, пеш йывыртен. «Кугарняште» тыгай оксам ужам ыле мо?!» — манеш. Тудо ала-кунам «Мужыр шинчавӱд» ойлымашет почеш инсценировкым ышташ тӱҥалын ыле. «Ынде тудым умбакыже шуем, — манеш. — Вара кассетыш але дискетыш возем да тылат колтем. Тек тушто марий йылмым колышт кия»,— ойла.
Манеш-манеш коштеш, пуйто те тушто Гена дене йӱын киеда. Ала тидыже тыгак? Но мый тылат ӱшанем. Укеж гын, пеш оҥайыс: кӧлан тыгайым шонен лукташ кӱлын? Сайым тыланыме олмеш чоныштышт осалым веле ашнен кият. Ала шем кӧранымаш манмет покойым ок пу иктаж-кӧлан? Пуйто Вася Семенов тидым ойлен. Тудыжо, кузе мый ойлен кертам, манеш? Мый телефонымат ом пале, ватыжымат ужын омыл. Оҥай веле. Миен ончалынат огыт керт вет. Так что, осал чонан еҥ-шамычлан ӱчымак шуктен, чыла сай лийже тендан. Абукаев манеш, ала-кӧлан пешакак кӱлеш, тек пуйто тыгак лийже. Кузе тый тушто шкетын? Пачерышкет миен, мом ыштылат? Кузе малет? Йӱдым от кычкырле? Такшым, кычкырлет гынат, кӧ колеш?! Тыйын чыла саяк гына лийже. Юмо дене пырля. Возо. Аля. 7.10.03».
Теве тыгайрак серышым возыш икана пелашем. Шонен ӧрат: могай ӱлыкшӧ шонымаш. Тора мландыш кайыше марий-влакын тушто чыла саяк гына лийже манме олмеш, ала-мом веле, пуйто мӧҥгешлак лийже манын, тыланен кият. Нимат огыл. Шкешт гына таза, пиалан да оксан лийышт. И тыштак кондем вес серышым, кузе да могай серышым воза йолташем, марий писатель Вячеслав Абукаев-Эмгак! Тыгай серыш деч вара илыметак шуэш. Тӱрыснекак пуртем: «Марий салам, Юра! Марий саламымак каласе марий Геналан. Каласе: почеламутшо уда огыл, но чувство Родины, любовь к близким, тоска по ним ок шижалт. (Мый Генан возымо саде почеламутшым пелашемлан колтенам ыле. Тудыжо Эмгаклан ончыктен, витне.) Тыйынат возымет изишак лудым. Сай возымо. Вара чыла тидым изиш сылнымутаҥдаш гын — пӧртылмӧ жапланет чапле деч чапле шедевр лиеш. Сандене возымет ит чарне. Проблеме-влакым рашемдыл, кузе тылат, йот еҥлан илыш да паша йодыш-влакым решатлаш перна, кӧ полша, кӧ огеш — чыла лийже. Жап, пӱртӱс, игече нерген радамынрак, Марий Элысе тиде жап дене таҥастаренрак сере. Еҥ-влак дене кутырымо диалог-влакым, проблеме-влакым решатлыме нерген диалогым радамын пурто, вескана тиде конкретность мондалтеш, шонен ешарыме годым ӱшандарымын лектын сеҥа. Кундем дене палыме лийметым кумданрак сераш тырше. Моткоч чын ыштет, калык историй нерген палыметым пуртет, анекдот-влакым. Анекдот койдарчыкан гынат, тудын чийже пеш кугу, а келгынрак ончалме годым тушто мӧҥгешла чукчам мыскылыме семын огыл, а кӱш нӧлтымӧ умлымашым шижаш лиеш.
Маньым, тӱҥ шотышто чыла илышет пален шогем. Кечын эрдене Аля деч йодам: уло электронко? Сай нерген возымет, ойлымет мыламат сай чучеш, азапет верч мыят тургыжланем.
Ынде Юмо полшымо дене тыршен гына илалташ, и йӧра.
Пашам ыштена теве, сезоным почына вашке. Хомский Москва гыч кызыт чот репетируя. Открытийыш толын каеда дыр, тыйже от керт докан, а Генам командировкыш колтат дыр — премьера гыч материалым ыштен кая, вара кеҥежлан гастрольыш миена, чукча-влаклан марий спектакльым ончыкташ. Вызовым ыштыза, Абрамович деч шуко нолян долларым йодшо Гена — ме часак миена уло театрге. (Мыскара.)
Гентос, кузе илет? Материалет-влакым лудына Юран колтымо газетлаштат, Надят кодшо гана конден ыле Аля деке. Мый саде газет-влак кӱшеш «МЭ» але «Кугарнялан» иктаж-мом, типа «Мемнан-влак — тӱня тӱрыштӧ» манме гай материалым, ыштен ончаш шонем. Генан почеламутшым газетыш пуэм маньымат, Аля: «Гена шке электронко дене колта»,— мане.
Кызыт тыште Изи Васлий шинча. Саламым сераш шӱда. Кофем йӱына. Тудо рулетым конден, Алялан ала-мом печатлыктыш да — «Ай, шоколадым налаш мондышым», — манеш. «Муынат, — манам, — проблемым, кай да налын тол!» Налын тольо. Вот.
Першиным тиде арняште сдаяш шонена. Пока моло заказ горизонтышто ок кой. Лиеш але. Вопшем, илена изин-олян. Игече таче гына вашталте, йӱрат лийын кайыш, юалгыш, шӧртньӧ шыже пытыш чай. Тендан дене векат эше чот шокшо «кеҥеж». Радио дене коклан Анадырьыште плюс два манмым да монь колам, но Анадырь ден Певек кок поясыште улыт, Певекыште «южак» мардеж пуа дык, Сочи гайрак, очыни, игече. Йӱштылыда дыр океаныште але уже чарнышда? Гена йӱштылеш докан, тудо чот закаленный, мӱшкыр таза, тамакым ок шупш, моржланенат кертеш дыр. Адак могай уверда уло? Мемнан чыташ лийшаш кызытеш чыла.
Сита мо? Ну, таза лийза, аракам шуко ида йӱ, кечеш черпыт ситен шога. Йӧра, кумылдам изирак мыскара шомак-влак дене шыргыжалыктем манын, тыгерак серем. Шыргыжалда дыр?
Ну, йӧра, сай кодса, сай малыза, омешда Марий Элым ужса, кызыт тендан дене ик шагат йӱд — лач маледа. Мемнан нылыт эртен — кас, паша кече мучашке лишемеш. Телевизорем пудырген ыле, Слава Смоленцевын шольыжым, мастерым, ӱжым — кечывалым ачален кодыш, кастене телевизорым ончем ынде, можыч, тушто Чаун-Чукоткым ончыктат, или «Время» деч вара игечым каласат.
Салам дене мый — ВячеслАбукаЭмгак. (Подписьым тыгерак шындем ыле, ручка дене сераш ок лият, тыге ыштышым теве.) 7 октябрь 2003 ий».
Тыгай серыш деч вара шоналташ гына кодеш.
Посылке але серыш манмаште: южгунамже тудо иктаж кум арня але тылзе наре толеш. Но вес ганаже иктаж кум тылзышкат шуйна. Лач тыгакак лийын 2003 ий шыжым. Пелашемын колтымо посылкыжо кум тылзе наре корнышто лийын. Тылзе наре вараш колтымо посылкыжо икымшыжым поктен шуын. Варажым мый иканаште кок посылкым нальым. Чыла амалже нелетный игечыште ыле. «Материк» гыч почто эн ондак эреак Анадырьыш кая, вара иже — Певекыш. Но ик жап я Анадырьыште игече пужла, я Певекыште. Грузовой самолет кум тылзе наре нигузе лектын ыш керт.

21.	ЗАО «АРГОН»


«Крайний Север»-Певек» издательстве — кок пачашан. Икымшыштыже печатный цех верланен, кокымшышто — редакций. Тушко икымше гана миен пурымына годым кокымшо пачашыштыже лачак ремонт паша мучашлалтеш ыле. Вараже мыланна каласкалышт: тыште йырваш тошто мебель, кабинетлаште пычкемыш ыле... А кызыт чыла волгалтеш, пырдыжыш обойым пижыктыме, редакторын пӧлемыштыже сӧрал люстро-шамычым сакалыме, чапле деч чапле мебель (книга шкаф, телевизор, пӧрдшӧ пӱкен, офисный чапле ӱстел, а тушто компьютер, принтер, сканер — чыла тиде редакторын). Пуйто мыламак ямдыленыт. Ямдылашыже ямдыленыт да икымшыжым, печать цехым, мыланем коденыт, тушто ачалыме пашам ынде мый шуктышаш улам: тошто линотип машинам кораҥдыман, пырдыж-кӱварым ачален чиялтыман, электрооборудованийым шотыш кондыман... Тыгайрак сомылым Певекыште ЗАО «Аргон» гына ышта. Тетла нигӧлан, тетла тыгай шотан пашам тыште нигӧ ок ыште. Иктаж шӱдӧ пашаеҥышт уло, моткоч кугу машинно-тракторный парк. Но тушечын пелыже нарат пашам ышташ огыт йӧрӧ. Уло гаражышт машина шӱгарла гай веле коеш. Эше вот кушто оҥайже: «Аргон» фирмыште Йӱдвелыште кужу жап илыше пашазе йӧршын гаяк уке. Палат нуно могай тиде фирме да могай тушто пашадар. Иктажшылан тетла нигуш каяш да веле тыште кучалтеш. Садлан кычалыт нуно пашазе вийым «материкыште». «Эсогыл» «материкыште» лӱмын вербовщикышт улыт. Нуно я Белоруссийыште, я Краснодар крайыште, я Узбекистаныште калыкым погат, кугу оксам сӧрат, билетымат налын пуат да тичмаш самолетым спецрейс семын Певекыш ужалтарат. Но тышке толын волымекышт, ятырыштын кумылышт вола. Кутырен келшеныт гын кум тылзылан, контрактыш 6—7, а южгунамже 10—11 тылзылан кидым пыштыктат, сӧреныт гын 20—25 тӱжемым, тыште 12 тӱжем нерген шомак лектеш да тышечын эше спецовкылан да кочкышлан кучен кодат. Оксажым кидыш ик кумырымат огыт пу. Пашадарышт Москосо банкыш кусаралтеш. Партийын контрактше пытымеке, «Аргон» адак самолетым тарла але тыглай рейс денак Москош ужата. Билет акышт пашадарышт гыч кучалт кодеш. А Москосо банкыште мыняр окса улмылан ӧрат але шыдет овара гын, шудалаш, чыным кычалаш, 16 тӱжемлан билетым налын, мӧҥгеш Певекыш от чоҥеште вет. Уло-уке оксам кидыш налын, шочмо кундемышкышт каят. Адакшым банк гыч лектын веле шуктат, барыга-шамыч нуным вученат шинчат. Йӧра эше пытартыш жапыште илыме верыш счет гыч счетыш, книжкаш колташ йӧн шочын, банк процентымат кугун ок кӱр.
А пашам ыштыман кандаш шагат эр гыч кандаш шагат кас марте. Кечываллан ик шагат пуалтеш. Пашаш вараш кодын ончо, але подылшо логал, кугун огыт мутлане, вигак мӧҥгет ужатат да эше окса деч посна, ик кумырымат огыт тӱлӧ. Лийыныт, маныт, тугай случай-влак, кунам титакан-шамыч, нигуш пурыде, мӧҥгышт, билетлан оксам йодын, телеграммым колтеныт. Оксам ышташ толшет, окса йомдартышыш веле лектын.
Ужым икана тыгай сӱретымат. Редакций ончылнак сентябрь тӱҥалтыште вич пачашан тошто пӧртым сӱмыраш тӱҥальыч. Кечывал шуо, витне. Лачак тыгодым мый кугу гына бульдозер воктеч эртем ыле. Ончем, саде бульдозерланак келшыше таза гына пӧръеҥ кабиныштыже киндым да киярым кочкын шинча. Саде таза пӧръеҥлан тыгай кочкыш сита мо?!
Но вот можо оҥай. «Эх, — маныт южышт, — ондалышт мыйым. Сӧреныт шӧртньӧ курыкым, а логале — шиш. Так пий илышым илышым! Тетла нигунамат тышке ом тол!» Ик ий эрта, кокыт, ончет, саде тыге ойлышет угыч Певекыштат куржталеш.
Мемнан Певекыш мийымына годым лачак Узбекистан гыч партий ышта ыле: моткоч тыматле, пашаче улыт. Илаш пурымо пачерыштына иктаж кырча-марчам тӧрлаташ кӱлын гын, полшаш йодмылан вуйым огыт шупш, тыйым шкеак кычал муыт да мо йодметым шуктат. Электричествымат тӧрлатат, сантехникымат шотыш кондат. А тый вара 200—300 теҥгем, кленчалан, пуэт. (Южо ош аракан акше лачак 180 теҥгеш шуэш.)
Ик кечын Николай лӱман сантехник (тудак мыйын пачерыштем санузелым ачалыш) мыланем ойла:
— Вашке мӧҥгӧ каена, Ильич. Кайымемат шуэш. Ноенам ынде. А ик мемнан йолташ-дуракше пашашке йӱшӧ лектын. Йӧршынак дурак! Все, маньыч, кай мӧҥгет. Ме палена нине шомак-влакын акыштым. Саде пӧръеҥет вигак шӧрлыш да шортын колтыш вет, чытыраш веле тӱҥале. Умылтарынеже, титакшым касарынеже. Уке, тудым огытат колышт. Вара сӧрвалаш Качинский (директор) дек чыланат кайышна. Юмылан тау, кодыш, но пашадаржым ынде садет пелыжым веле налеш. Вот тыгай паша, Ильич, — вара адак ойла: — Санузелет сайын ышта дыр?..
Варажым, уже декабрь тӱҥалтыште, мый саде узбек-влак бригадын прорабше Сергей Семенович дене мутланышым. Тудо шке жапыштыже Йошкар-Оласе строительный техникумым тунем пытарен. Ала-кушеч дыр шкенжын начисленийжым пален налын:
—	Палет, Ильич, апрель-ноябрь тӱҥалтышлан мыланем улыжат 30 тӱжемым шотленыт улмаш! Тыгайжымак палем гын, низаштат тышке ом тол ыле. Пел партийна кодшо рейс дене Москош кайыш. Кызыт рвезе-шамыч тушто шортыт дыр. Мыйын, прорабын, тынаре да, тыглай пашазыжын вара мыняре?!
Улыт тыгай «Аргон» фирме-влак тыштат да моло вереат. Рашыжым пален налде, ида вашке тарлалташ пашаш. А Певекысе «Аргон» нерген колыда гын, кугун гына шӱвал шындыза лучо.
И.Ю. Логиновын капшым Питерыш ужатымек, паша шӱй даҥыт возо манын, кӱшнӧ ойлышым. Садлан икымше кечынак «Аргон» деке эҥертыде ыш лий, адакшым издательствыште ыштен шуктыдымо кырча-марчашт кодын: омсам вашталтышаш улыт. Шижтараш кӱлеш, вашкерак ыштышт. Тошто пашаеҥ-шамыч ойлышт: «Вашке телат толеш, а «Аргонет» омсанам ыштен огеш шукто аман?» Тушко миен толаш лийым. Оралтыже редакций деч тораштат огыл. Пурышым тушко, йырваш чыла ару, яндар, кабинетлаште евроремонтым ыштыл пытарыме. Тыгайже шагал фирме ден организацийлаште ышталтын. Директоржо, Николай Васильевич Качинский, водитель гыч генеральный марте кушкын, маныт. Вара тудын нерген «Полярная звезда» райгазетыште очеркымат лудым. Чынак улмаш, пеш чолга начальник. Но ала-молан верысе калык тудым огеш пагале. Такшым моланжым ынде умылышда, шонем.
Приемныйыш пурымекем, директор уке, манын каласышт. Ужынам да мутланенам ыле редакций олмыктымо пашам тергаш толшо тӱҥ инженер Ольга Павловна Кучер дене. Садлан тудын деке пураш лийым.
—	Поро кече, Ольга Павловна, — манын омсам гына эртышым, ваштарешем илалше гынат, эше сылне ӱдырамаш пӱкен гыч кынел шогале да ошкыл колтыш.
—	Поро, Илья Юрь... ой, нелеш ида нал, те вет мӧҥгешла, Юрий Ильич улыда, — йошкаргенат кайыш. — Эртыза, шичса...
Пушкыдо креслыште вераҥым.
—	Кузерак пашадам тӱҥалда? — йодеш.
—	Пашаже ничево, — манам, — да, такшым, тыге ынем тӱҥал ыле.
—	А мо мешаяже?..
—	Да вот теат, Ольга Павловна, тыгак тӱҥалда... А мыланем тидыже шӱмышкемак керылтеш...
—	Ой, Юрий Ильич, нелеш гына ида нал. Вет тошто редакторым мый шукертсек палем да садлан лӱмжӧ йылмыштем лакемынак шинчын... Адакшым, ну и мо вара полусовпадений. Чын, лийын айдеме. Пагаленам да пагалем мый тудым. Но вет тидыже илышыс, — вара изиш шоналтенрак: — А вет тендан случайыште, чынжымак, ала-можо не то...
—	Вот туге шол. Икте толеш — Илья Юрич, весе толеш, адак тугак. «Мыйым ида ман тыге!» манын, кодшо гана шым чыте, эсогыл пудешталтынат кайышым. Пешакак чонемлан шыгыр лие.
—	Те крещеный улыда? — йодо.
—	Уке, — манам. — Эре черкыш миен толнем, эре жап ок сите.
—	Жап огыл, дьявылже ок пу... — тура каласыш Ольга Павловна. —Тидлан тетла нимогай умылтарымаш уке. Миен толза отец Евгений деке. Тудо самырык гынат, пеш поро. Калык ончылно ӧрыда гын тудын дене вашлияш, мый чечас телефонжымат пуэм: черкыным да мӧҥгысыжым. Мӧҥгыжат йыҥгырташ лиеш, тудо шкак тыге ойла. Почса тудлан чондам, тек тудо Юмын шомакым каласа, чондам паремда, пиалым-тазалыкым йодса... Кабинетдамат освятитлаш уто огыл.
Ятыр жап мутланышым мый тиде поро ӱдырамаш дене: илыш нергенат, паша шумлыкат. Тудын шомакшымак колыштын, икана отец Евгенийын пачерышкыже йыҥгыртышым. Но тушто «Отец Евгений Москошто», манын каласышт. Садлан шонымем вигак ыш шукталт. Варажымат эше икмыняр гана черке омсаш миен тӱкнышым, тудо эре суралымаште. Такшым ышташыже ышта, да тыгайже годым тушто эре калык. Аптыраненам, верне. Ала Ольга Павловнан да тылеч ончычак марий писатель Геннадий Алексеевын манме семын, «дьявылже чарыш». Ала дыр. Кеч мо гынат, тиде сомылым мый мӧҥгылан, Марий Эллан, кодышым. А Марий Элыштыже тидын нерген шомакым лукмек, южо родыжо ӧпке йӧре веле каласыш: «Марий вера — эн пеҥгыде вера»...

22.	«ПОЛЯРНАЯ ЗВЕЗДА» РАЙГАЗЕТ ДА ПАШАЧЕ КОЛЛЕКТИВ

«Крайний Север» кугыжаныш предприятийын «Певек» филиалыштыже чылаже латныл еҥ, тушечын шымытынже пӧръеҥ да тынарак ӱдырамаш: редактор (нине строка-влакын авторжо), тӱҥ бухгалтер (А. В. Кошель), менеджер (редактор Илья Логиновын пелашыже Ирина Леонидовна. Варажым тудо 2004 ий 2 февральыште уволитлалте. Тудын олмеш тӱҥ бухгалтерын эргыже Максим ышташ тӱҥале, но лач ик ий гыч тудат сокращений шотыш логале. Паша гыч кайымыже коллектив чотым латкумытыш волтыш), секретарь-делопроизводитель-корректор (Н. В. Перетятько), кок журналист (А. В. Ударцева ден Г. Л. Сабанцев), распространитель (Л. М. Карнаух), кок инженер-программист (А. М. Борта ден Р. М. Зотов), водитель (С. В. Перетятько) да ныл печатник (Д. А. Дударенко, А. Р. Потемкин, А. Г. Кирюхина, Н. В. Зубарева). Тиде коллектив арняш куд страницан «Полярная звезда» (варажым 8 страницаныш шуктышна) ден электрон почто дене колтымо 20 лаштыкан окружной «Крайний Север» газетым луктеш-печатла, лудшо деке намия. Цехыште «Доминант-725» печатлыме офсет машина шога. Тудым капитальный ремонт деч вара 2002 ий мартыште гына тышке конденыт улмаш. Тылеч ондакше газетым линотип машина дене погеныт да высокий печать йӧн дене печатленыт. «Поляркыжын» тиражше тӱҥалтыш жапыште улыжат 300 экземплярышке гына шуын. Вара, теле вашеш, тудо 500 нарышке кушко. Ожно гын, «коммунизм» пагытыште, тудо индеш тӱжем тираж дене лектын. Тидым мый тошто подшивкым шергымем годым шекланышым. А «Крайний Северым» 900 наре лудшо налеш. Адакат таҥастарем — ожно иктаж кум тӱжем лудшо лийын. Но тудым ондакше Анадырьыште печатленыт, да тудо, вараш кодын, сай игече годым иктаж арня гыч лудшо деке толын. Тираж шотым умылтараш лиеш. Чынжымак, шарналтеш тыгодым Илья Логиновын, ончычсо редакторын, каласыме шомакше: «Каргалте Йӱдвел мланде». Российын моло кундемже семынак, тыштат ятыр предприятий петыралтын, моткоч шуко поселок ден селам «неперспективный» манын пытареныт, калыкшым Певекыш але «материкыш» илаш кусареныт. Дефолт деч вара оксам йомдарыше-влаклан, тӱрлӧ правительственный программым илышыш шыҥдарен, пачерым налын пуэныт. Конешне, чылажлан огыл. «Шотан» калыкше каен, кодшыжо, чынжымак, пеш сайынжак ок иле. Пашадарым тылзылан кокла шот дене иктаж шым тӱжем теҥге налмек, тудо эн ончыч кузе илен лекме нерген шоналта. Южыштын пашадарышт тылечат шагал, кум тӱжемым налшат улыт. А пашадар ден кевытласе ак шотым таҥастарен ончал-я. Подылаш йӧратышат ятырак погына. Но нуным шудалаш да каргаш мый гын ом вашке. Могай эл — тугай калык. Садлан нуныштын нимогай ӱшаныштат уке: таче подылам да йӧра. Икте оҥай: Йошкар-Оласе магазин воктен чытырен шогышо южгунамже вожылде-чытыдеак кевыт воктеч эртен кайыше-влак деч ик-кок теҥгем кӱча гын, тыште тидланжат такса кугурак — кумло теҥгем йодеш...
Йӧра эше корреспондент-шамычын гонорарым ышташ йӧнышт уло: мыняр возет — тунар налат. А начальник-влакын пашадарышт нерген ойлыманат огыл — 80—90 тӱжемыш шуэш. Мут толмашеш: Аляскыште (США) тыглай плотникын ик шагатшым 35 долларлан аклат. Теҥгешке кусарена гын, кокла шот дене 1000 теҥгеш шуэш. Адакшым йӱдвел Аляскыште кок ий наре гына илат. (Чукоткыштат такшым тынарак гына илыман ыле.) Вара айдемын организмыштыже пӧртылташ лийдыме вашталтыш лияш, тазалык лунчыргаш тӱҥалеш. Но кок ий ыштымек, кодшо илышыжым америкысе северянин ойгым-нужнам палыде ила.
Сӱрет куандарышыже огыл гынат, райгазетым нигӧ петыраш ок шоно. Мӧҥгешла, «материк» гыч специалист-влакым, мемнан гайым, кондашак толашат. Да кумыланже гына пешыже уке улмаш.
«Полярная звезда» райгазетын икымше номерже 1941 ий 5 апрельыште лектын. Ондак тудо «Чаунская правда» маналтын. А 1962 ий 11 июль гыч — «Полярная звезда». Тиде пагыт гыч газет кум (Билибин, Иультин да Чаун) районлан лекташ тӱҥалын. Но Певекыште печатлыме газетым моло районлашке намиен шукташ пеш йӧсӧ улмаш. Садлан тиде эксперимент иктаж кум ий гына шуйнен. Ончыкыжым Иультин ден Билибинын шкеныштын газетышт шочын. Билибин районын «Золотая Чукотка», а Иультинын — «Залив Креста». Чаун районын газетше угыч пуымо лӱманак кодын.
1941 ий гыч тыште чылаже 18 редактор пашам ыштен. Мый латиндешымше лийым. 2002 ий марте(!) районкым «высокая печать» манме йӧн дене печатленыт. Офсет йӧн дене икымше номер тиде ийын 28 августышто гына лектын. Газет вигак у сыным налын, тудым ятыр чапле фотосӱрет сылнештарен. «Высокая печать» манмыж годым эше СССР пагытыште кӱртньӧ клишем ышташ йӧн лийын гын, 90-ше ийлаште умылаш лийдыме вашталтыш-влак тӱҥалме дене тудо йӧршын пытен. Садланак фото-влак чылт йомыныт. Виге текст гына.
«Полярная звезда» газет редакцийыште Российыште кумдан палыме ятыр еҥ лийын: писатель Константин Симонов, журналист Юрий Сенкевич, космонавт Герман Титов, артист Евгений Леонов, мутат уке, Чукотка нерген каласкалыше, кумдан палыме, шке жапыштыже моткоч кӱкшӧ акым сулышо «Территория» романын авторжо, писатель Олег Куваев да молат.
Издательстве газет деч посна тӱрлӧ бланкым, деловой журнал-влакым печатла. Объемжат изижак огыл. Парыш ятырак веле лектеш — южгунамже кок шӱдӧ тӱжем теҥгем эрта. Парыш гыч икмыняр ужашыже филиалын счетыштыжо кодеш, а молыжо головной организацийыш, Анадырьыш, кая. Тидын кӱшешак вара ме расходный материалым налына, а окружной издательстве тысе пашаеҥ-шамычлан тылзе еда премийым тӱла.
Ийготым налаш гын, содыки кокла шот дене иктаж 35 ийышке погына. Самырыкше-влак тыштак, Певекыште, шочыныт, чылан гаяк черле улыт, нуным армийышкат огыт нал. Мут толмашеш, 2003 ий шыже призыв годым Чаун военкоматыште 40 призывникым регистрироватлыме улмаш. Тышечын шымытынже веле армийлан йӧршӧ улыт. Молан черле улмыштат пешак раш: тысе климат нимо сайыш ок шукто. «Материкышкат» нигуш каяш, пачерымат тыглай гына налаш оксашт уке. Садлан «Переселений» программыште шкеныштын черетыштым вучен илат.
Икана мылам секретарь Наталья Перетятько коллективын медкомиссийым эртыме нерген кагазым ончыктыш:
—	Те начальник семын тыште кидым пыштышаш улыда. Сайынрак ончалза, — мане Наталья Васильевна, — печатник Дмитрий Дударенкон заключенийжым.
Лудам: «Склонен к эпилепсическим припадкам. Запрещено работать с движущимися механизмами...» Э-э, шонем, а вет печатный машинаже чыла «движущий механизмыс». Кагазым налын кодышымат, Дмитрийым шке декем ӱжыктышым.
—	Кузерак, Дмитрий, илет, тазалыкет кузерак, — йодым кокла капан, топкатарак 23 ияш рвезе деч.
Тыгодым Димам вурт лийын кайыш, кӱчык кӱжгӧ шӱйжӧ кужем кайыш, шинчам пашкартен, мыйын ӱмбакем ончале.
—	Теат ынде паледа, Юрий Ильич... Мом вара мыламже ышташ? — келгын шӱлалтен, йоча йӱкын йодо Дима.
—	Палет, Дима, мый тыйым пашаште кучен ом керт. Трук тый денет иктаж-мо лиеш?!
—	Юрий Ильич, юмо гай лийза, ида покто мыйым паша гыч. Мыйын ачамат уке, авамат тазалыкшылан кӧра магазиныште уборщицылан веле ышта, пашадарже кок тӱжем гына, шӱжаремат колледжыште (Санкт-Петербургысо заочный экономический колледж) тунемеш, тунемынак лекнеже. Кокымшо шӱжаремат тунемнеже. Пашам ыштышыжат, оксам кондышыжат мый гына улам. Луктын колтеда гын, кузе илаш тӱҥалына?! — Дима шортын колтыш. Лыпланымекше эше ешарыш: — Теве вес кеҥеж марте оксам ыштемат, Москошко обследованийыш миен толам. Мыйже палемыс, уке мыйын нимогай чер. Тунам, икана томаша лийын кайыме годым, лачак ачам трагически колен ыле. Чонемлан моткоч йӧсӧ лийын, изишак аракам подылаш тӱҥальым. Иканаже сайынак подылынам, лачак тунам тыгай припадке лийын кайыш. Но те ӱшаныза, Юрий Ильич, мый тетла ом йӱ. Мыйын шонымаште тиде чылажат арака да ойгырымо дене лийын...
Дима ӱмбакем шинчам пыч ыштыде онча, вашмутем вуча.
—	Йӧра, — маньым мучашлан, — арака нергенже омат ойло. Туддеч зиян деч молыжо нимат уке. Но шкендычым арале.
—	Ой, тау, Юрий Ильич, тау! Мый тендан порылыкдам нигунам ом мондо! — адак Диман шинчаж гыч йырге шинчавӱд йоген лекте. — Проститлыза мыйым. Чонемлан йӧсын чучын колтыш...
Дима Дударенко техника дек путырак шӱман. Типографийыште але марте уждымо «Доминант» печатный машинам монтироватлымек, самырык рвезе вигак тудым шымлаш пижын. Муын Москошто тыгай машина дене печатлаш туныктышо фирмым да ончычсо редакторлан шкежак тушко тунемаш, калык кузе пашам ыштымым ончалаш миен толаш темлен. Артем Потемкин дене коктын миен толыныт, у печатный машинам пеш писын пашаш колтеныт. Димаже, наладчик семын, шумат-рушарнянат цехыште пӧрдалаш ямде. Ала-мом рончеда-пӱтыркала, эрыкта. Машина эре йылгыж гына шога. Тиде ок сите, типографий зданийыште иктаж-могай кырча-марча лектеш гын, каласымым ок вучо, чечасак кидышкыже чӧгытымат налеш. Самырык гынат, оза койышыжо ситышынак уло. Мый тидым пеш эскерышым. Варажым ийготшымак ончен, тунемаш каяшат темлышым. Кызыт огыл гын, кунам вара тунемаш йӧн лектеш. И чынак вет, келшыш. Ойырен нале шкаланже специальностьым да Москосо полиграфический университетыш тунемаш пурыш. Экзаменым кучымо жапыштак столицысе эмлымверышке пурен, тазалыкшым терген. Пӧртылмекыже университетыш тунемаш пурен кертме нерген увер дене пырля таза улмо нерген справкымат кондыш. Юмак тазалыкым пуыжо чылаштлан. Тазалык — нимо деч шерге.
Плокан илат гынат, маньым, «материкыш» каяш садак огыт вашке. Теве кузе каласкалыш издательствын бухгалтерже, вачышкыже витле ийым пышташ ямдылалтше Анна Владимировна Кошель:

 
Певек» филиалын печатникше-влак

— Мыйым тышке ача-авам изи улмем годымак конденыт. Тыште мый кумшо классыш кайышым. Шарнем, «коммунист» пагытыште тыште пеш сай ыле. «Материкыште» чылажымат талон дене ужаленыт гын, Певекыште йӧршын вес сӱрет. Мом шонет — тудым нал, мом шонет — тудым коч. Акат кызытсе гай огыл ыле, «материкысе» деч изишлан гына кугурак. А пашадар кум-ныл пачаш кугу. Манаш веле вет, шымлымше ийлаште тысе калык кум шӱдӧ-ныл шӱдӧ теҥге дене налын. Вара ачам ден авам колен колтышт. «Материкыште» родыжат, пелашын аваже веле кодо. Нигӧ деке каяш. Кок йочам тыштак ыштышым. Певек мылам шочмо ола гаяк. Кушко ынде тышеч каем? Пачер налаш оксам уке. Вучаш перна шкемын черетем. Тидланже эше иктаж вич ийым ыштыман. Йоча шотышто каласаш гын, тыште виге гаяк черле улыт. Пеш шарлыше черже — гипертоний, кӱкшӧ давлений. Тиде чер дене самырык-влакат маитлалтыт. Мыйын эргымат тиде чер денак орлана. Садлан армийышкат ышт нал.
Ыштыш ик жап (Л. М. Карнаухын отпускышто лийме жапыште) распространительлан Юля лӱман самырык ӱдырамаш: марийже, иктаж вич-куд ияш йочаже уло. Самырык веле, икана запойыш кайыш, эсогыл марийжат кушто улмыжым ок пале. Телефон дене «Пашаш кайыш» веле манын ойла. Арня ыш кончо саде самырык ӱдырамаш. Мыят, у директор, шкемын пеҥгыдылыкем ончыктынем: «Возо заявленийым ,— манам,— уке гын «по статье» луктын колтем».
Самырык ӱдырет чуч сукен ыш шич. Чарышым.
—	Юрий Ильич, проститлыза мыйым! Тетла тыгай ок лий, товатат, юмончылно! — сӧрвала.
—	Айста, Юрий Ильич, проститлена икымше гана. Ондакше тудын дене тыгай лийын огыл, ӱшанена, — каласышт секретарь-делопроизводитель Наталья Васильевна ден тӱҥ бухгалтер Анна Владимировна.
Ойышт дене келшышым. Содыки у айдеме улам.
Коллектив тыматле, директор дене нигӧ ок ӱчаше, кажне шомакем колыштыт. Умылат: кеч-мо лийже, эн ондак тудо, директор, мутым куча. А мутшо тыглай гына огыл лийын кертеш. Йӧра эше мыйже шкемын пашамым палем. Типографий сомылымат пеш вашке шымлен нальым, мо-кузежым умылышым.
Тӱҥалтыш жапыште, конешне, эн чотшо вуй кокымшо корреспондент Анжела Ударцевалан кӧра корштыш. Тудат тышке шукерте огыл гына, июнь мучаште, Магадан гыч толын. Шкенжын шомакше гыч пуйто «романтикым кычалын».

 
Версткыште тыршыше Роман Зотов (шинча) ден Андрей Борта

— Ойлыштеш тожо, — каласышт моло ӱдырамаш-влак, — могай тыште романтика? Тышке чыланат оксам гына ышташ толыт.
Кугу ола гыч толшо журналист «жареный фактым» йӧрата улмаш. Эн ондак сбербанкыште ышталтше махинаций нерген кугу гына статьям возыш. Пуйто сбербанкысе пашаеҥ-влак вкладчикын книжкашт гыч оксам шолып шолыштыт. Саде статья «Крайний Север» окружной газетыштат лекте. Савыкталтмекыже, ой, сырышт вет банк пашаеҥ-шамычет! Судышкат искым пуышт. Статья деч вара Магадан гыч (Россий сбербанкын Чукоткысо отделенийын тӱҥ органже Магаданыште верланен) тергыше бригаде тольо, преступлений чынже денак ышталтын манын иктешлышт. Мыланна гын южо фактым тергыде печатлымылан да шке гыч сослагательный наклоненийыште «тыге лийын кертеш ыле» манмылан замечанийым ыштышт.
Адакат саде ӱдыр нимом тергыме дечак посна вес материалым пуа. Адак йоҥылыш, фактым тергыдымаш. Предприятий директор-влак мылам йыҥгыртен кият: кушто те тыгай албаста ӱдырым муында?! Ида колто тудым тетла мемнан деке. Варажым администрацийыштат каласышт: «Юрий Ильич, айста кутырен келшена, саде Анжеладам районный сессийыш да моло мероприятийышке мойн ида колтыл. Толжо тек Сабанцев. Тудо серьезный айдеме».
Такшым ӱдырым тынаржак вурсашыже ок кӱл. Тудо моткоч тыршыше, лектышыжат уло — гонорарже гына пашадаржым кок гана эрта. Но южгунам ойжо пеш тура шол — эре тореш руа, еҥым йӧршын ок колышт.
— Тый денет мутланен мошташыжат огеш лийыс, — ӱжыктышым икана кабинетышкем тудым да ойлем. Вара туныкташ пижым: — Тыге илаш ок лий вет. Тый але самырык улат. Ола изи, ваш-ваш чылан палат. Тидым шкеат пеш сайын умылышым. Садлан шкем тыматлынрак кучыман, редакцийын чапшым волтыман огыл...
Но кеч-мом ман, ӱдыр возен кертеш, мастарлыкше ситышынак уло. Айдеме семын мутланашат лиеш. Тиде, мыйын шонымаште, тӱҥалтыш жапыште ваш-ваш тунемме-шымлымаш лийын.

 
Полярная звезда» газет редакцийын коллективше 8 Март
пайремым пайремла: (шола гыч пурлашке) печатник
А. Г. Кирюхина, корректор Н. В. Перетятько, бухгалтер
А. В. Кошель, верстальщик А. А. Борта, печатник Д. А. Дударенко,
директор Ю. И. Соловьев, корреспондент Г. Л. Сабанцев.

Марий журналист Геннадий Сабанцев газет пашалан икымше кечынак шокшым кергалтен пиже. Тӱҥалтыш номерланак верысе черке поп отец Евгений дене сай интервьюм ыштыш. Векат, саде возымыжак тудым у верыште лектышан пашалан сугыньлыш. «Полярная звездан» лаштыклаштыже ятыр интервью ден зарисовка савыкталтыч. Геройжо-влак шукыж годым вуйлатыше ыльыч. Садлан ятыр начальник дене мутланашат куштылгырак лие. Варажым Генан строкажат Анжела деч ятырлан шукырак погынаш тӱҥале.
Газетысе тӱҥ рубрик-влак тыгай улыт: «Шӧртньӧ», «Навигаций», «Тундра», «Пӱчым ашнымаш», «Корно», «Авиаций», «Кочкыш» да тылеч моло.
Верстко пӧлемыште кок самырык рвезе шинча. Иктыже ешан, весыже але шкетак ила. Андрей Борта шуко ок мутлане, пылышышкыже наушникым тушкалта да кечыгут шкенжын бланкше-влакым чумыркала. Моткоч пунктуальный рвезе, рашлыкым йӧрата. Весыже, Роман Зотов, газетым ышта, южо гана бухгалтер документым виктара. А вара, ончем-ончемат, кажне кечын кеч ик еҥ да йодын толеш: «Те документлан фотом ыштеда мо?» Уке манын, айдемым савырен колтем. А молан «уке» манаш? Вет мемнан чыла келшыше техника уло: цифровой фотоаппарат, тӱрлӧ чиян чапле принтер. Давай тиде пашам шукташ, ешартыш парышым ышташ тӱҥалаш. Садлан фотом ыштыме пашамат Зотовлан кучыктышым. Путырак мастар да эше пеш писе рвезе, компьютерный программе-влакым сайын пала.
Типографий икымше пачашыште верланен. Тушто улыжат ныл еҥ ышта. Ожно, маныт, тиде оралтыште иктаж нылле наре еҥ пашам ыштен. Кызыт у технологийым шыҥдарыме дене тыгай паша кугытлан нылытынат ситат. Алевтина Кирюхина, Дима Дударенко, Артем Потемкин да бригадир Наталья Зубарева кутко гаяк, лым лийде, пашам ыштат: бланкым, газетым печатлат, журналым клеитлат, кагазым пӱчкедат... Лач северян-влакын отпускышт гына пеш кужу: ик ийлан кок тылзе утларак погына. А кӧ кок ийлан налеш гын, ныл тылзат пеле наре кана. А цех гыч вигак кок еҥ отпускыш кая гын, ой, логалеш кодшо кокытланже паша. Но нуно вуйым огыт шупш. Тугак тыршат да тыршат.
Ме, Сабанцев дене коктын, Марий Элыштына мо ышталтмым тӱткын эскерена. Телевизор, радио, рӱдӧ изданийлаште шочмо мландына нерген каласкылыше материалым чон канен колыштына, лудына. Издательствына «Журналист» журналым налеш, тудым эреак шергалына. А туштыжо, уке-уке да, Марий Элысе журналист да нунын йыр лийше томаша нерген серенак серат. «Эрыкан мо Марий Элыште печать?..», Киров областьысе Яран типографийыште печатлыме «Молодежный курьер» газетым Йошкар-Олаш кондышо машинам арестоватлат... «Добрые соседи» редакцийым Печать пӧрт гыч поктат... Журналист-влак Виталий Игитов ден Владимир Козловым кырат... Мыйже пеш сайын палем — могай прессе Марий Элыште. И, конешне, йодыш лектеш: а эрыкан мо тӱня тӱрыштӧ лекше «Полярная звезда»? Такшым кӱшнӧ уже каласышым. Тӱрлӧ публикацийлан — тӱрлӧ реакций: критическийлан — волгенчылык. Иктешлен, иктым гына палемден кертам. Да, газет эрыкан. Но тудын шкенжын умылымашыже уло. Лийнет гын чылалан тушман, пожалуйста, печатле чылажымат, ласкан илынет — мо «лиешым, ок лийым» ойыркален мошто. Туге гынат тыйын пашашкет нигӧ ок шӱшкылт, нигӧ тыйым кузе возаш кӱлмо нерген ок туныкто. Эсогыл администрацият. Мый денем публикаций-влак шотышто лийше икмыняр мутланымаш «у северянин» гай семын гына лийын. Каҥашым пуымо гай. Но шке политикетым але койышетым диктоватлен ончо!.. Да, Чукоткын губернаторжо ятыр жапше вес вере ила гынат, тудын политикыжым тыште пеҥгыдын кучат. Но садак первый айдемын культшо уке. А редактор шке шоналта: а кӱлеш мо губернаторын вуйлатыме кумшо ийжым палемдаш? Кузе ок кӱл — калык тудым пагала гын... И лектеш газет страницыште Абрамовичым моктыман (чынже денак) статья да тудын пелен фотографий.

23.	ӰДЫР-ВЛАК

Нунын нерген ик-кок шомакым серен кодыде ну нигузе ок лий. Вет тӱняжак нунын деч шога огыла. Южгунамже ӧрат веле, кушеч ошмаскалукышто тынар ковыра ӱдыр-влак погыненыт? Чурий, оҥ, кыдал, йол (нунышт, руш манмыла, пылыш гычак кушкыт) — чыла верыште. Так ошкыл колтат дык кӱчык гына юбко йымач йолышт дене модылден. Кӱчык юбкыжым 15—17 ияш гына огыл, 40—50 ияш-шамычат чияш толашат. Улыт, конешне, нунын коклаштат тыгай юбкылан келшыше кап-кылан-влак. А капше уке гын? Такшым вургем шотым ӱдырамаш-влак сайынрак палат...
Вара йӱштӧ толмо дене теле вургемым чиен шогальыч, ончен ӧрат: чапле деч чапле упш, ужга, эше моткочак шерге, товатат. Семынем шоналтышым: полярный йӱдыштӧ кӧ тендам ужеш гын? Но тиде мылам, у северянинлан икымше гана тыге чучо. Нунышт палат: полярный йӱд деч вара эше полярный кече толеш. А полярный кечыже пеш кужу улмаш. Тыгак северянка-влак моткоч шӧртньӧ ӱзгарым йӧратат. Кидысе кажне парняштышт шергаш ӱмбалне шергаш, шӧртньӧ шагат, шӱй йыр шӧртньӧ шер. Эсогыл пӧръеҥ-влакат тиде койышымак койыт.
Сылне улыт, мутат уке, северянка-влак. Но марий ватылан садак огыт шу. Чонем марий ватым йодеш.

24.	«ЮЖАК»

Тыге лӱмденыт кечывалвел гыч пуышо шучко мардежым. Южгунамже тудын вийже секундышто 48 метр писылыкыш шуэш. «Южак» (тӱтан) нерген мыланна тӱҥалтыш кечылаштак ойлышт, пеш шучко, маньыч. Полюс могырым пуышо йӱштӧ арктический мардеж тунаржак тале огыл гынат, вургем вошт витара, чурий гыч пуйто коваштым ньыктынак налеш. Арткический йӱштӧ мардеж да «южак» годым, конешне, йоча-шамыч школыш огыт кай, районвуйын лӱмын лукмо пунчалжат уло, йочан ава вуйлатышылан увертарыде мӧҥгыштӧ кодын кертеш. Тиде кече прогуллан ок шотлалт, но огешат тӱлалт. Такшым вуйлатыше могай. Порыракше паша кечылан шотла, да тиде кечылан окса тӱлалтеш. Пашаш лекше калыкше южик вереже нушкынак кая. Иктаж специалистше, пешак кӱлеш гын, илыме пӧртшӧ деке кеч шӱдӧ метр лийже, машинам колта. А икана, маныт, мардеж «Урал-вахтовкым» корно гыч кюветыш ӱштыл кудалтен, весканаже уремыште 5 тоннан контейнер дене мече гай модын.
Синоптик-влак игечым пеш тӱткын эскерат, лӱдыкшӧ вашеш радио дене «штормовой предупрежденийым» увертарат. Мыняр кечашлан кочкыш-йӱышым ямдылыме нерген шижтарат.
26 сентябрьыште икымше «южакым» илен лекна. Тунам мый эрракак помыжалтым. Мо, шонем, уремыште тынар шӱшка, чытыра, уло пӧрт лӱҥга? Ончальым уремыш, а тушто мардеж лӱшка, мландӱмбалне пӧрдалше мо уло-уке куштырам (пиве банкым, полиэтилен пакетым...), шырпе калта гай нӧлталын, залив могырыш ӱштын наҥгая.
Индеш шагат лишан пашаш каяш тарванышым. Подъезд гыч уремыш лектын гына шуктышым, так мыйым налын кудалтыш дык саде мардежет! Шонем, чечас кӱрык курткем кудашынак налеш. Эсогыл ваштарешыже ончалашат ок лий, шинчам луктын налшашлак кӧргынчеш, лӱгыштыкта, тыгыде кӱ пырчым кышка.
Редакцийыш пыкше гына миен пурымек, мардеж нерген шомакым лукмемлан северян-влакын вашмут тыгай ыле:
— Тиде мо эше, тиде эше мардеж огыл. Чын «южак» тылеч иктаж вич пачаш талырак!
Вара «южак» дене кылдалтше тӱрлӧ оҥайым каласкалаш тӱҥальыч. Иктыже чылт анекдотла йоҥгалте. Но товатленак товатлышт, тиде — чын лийше кочо томаша. Саде томашам эсогыл кызытат шарналтат да азапыш логалше айдемым чаманен воштылыт.
«Икана, — каласкала Сергей Васильевич, редакцийын водительже, — «южак» годым ик ӱдырамашын шинчашкыже куштыра пурен улмаш. Саде ӱдырамашет мӧҥгыштыжӧ шӱкым лукташ тыгат-тугат толашен, шот лектын огыл да «Вашкеполышым» ӱжын. «Вашкеполышет» саде ӱдырамашым эмлымверыш наҥгаяш лийын, санитар-влак вий-алым йомдарыше сусырым носилкаш пыштеныт да уремыш луктыныт. Но лачак подъезд гыч лекме гутлаште орышо мардеж омсам лупшалын да ӱдырамашын парняжым ишыктен, тӱвыт пудыртен, лужым туген. Эмлымверыште шинчам веле огыл, парнямат эмлаш логалын: шӱкым луктыныт, парня дене пырля уло копам гипс дене пӱтырен шынденыт да мӧҥгӧ ужаташ лийыныт. Санитарный машина дене подъезд марте намиеныт гына, подъезд омсаш пурымаштак саде ӱдырамашет та-а-ак камвозеш!.. да ындыжым йолжым пудырта. Мом ышташ, давай тудым угыч «Вашкеполыш» машинаш да мӧҥгеш эмлымверыш наҥгаяш. Тыге саде ораде «южак» ӱдырамашым кок тылзылан эмлымверыш петырен шынден...»
А мыняр упшым саде «южак» океаныш ӱштын наҥгаен! Упш кылым кылдаш монденат але кучен от шукто гын, чеверласе веле шергакан песец але вес тӱкӧ упш дене. Адакшым южышт упшым корнышто муыт гын, вигак редакцийыш толыт да увертарымашым пуат. Тыгай кечын упшым йомдарыше ятыр еҥ гыч озаже садак лектеш. Весе, «Тиде мыйын упшем» манын, нигунам ондален ок нал.
Но мо тиде «южак» нерген каласкалыме — тудым шкалан чытен-илен лекман. Тольо икана саде «южак» мардеж талышныме кече. Тудо шиждегыч тарвана улмаш. Теве гына тымык игече шога. Но шагат гыч йырваш йӧршын молемын кертеш. 15 январьыштат (2004 ий) тыгак лие. Тиде «южак» огыл, «южак» деч «южак», икманаш, чылт акырсаман. Ты кече вашеш мый пеш начарын малышым, иктаж вич шагат эрдене почмо фортычкем мардеж трук лупшаш тӱҥале. Пӧлемыште вигак юалгырак лие да, кынелын, тӧрзам петырышым. Ик жап гыч уремыште мардеж утыр талышныш, пуйто шупшын шындыме кӱртньывоштыр мура, а мый петырен шындыме вочкышто шинчем. Индеш шагат лишан пашаш каяш лектым. Уремыш гына тошкальым, мардеж мыйым тыш-туш кышкылташ тӱҥале. Пӧрт кокласе вишыште, ошкылашат ок лий, печым веле кучен эртышым. А редакцийнаже моло оралте деч ӧрдыжтырак, вишыште шога. Саде кундемыште мардеж путырак талышна. Кокланже так пуал шында дык! Иканаже мыйым чара кӱан мландышкак шуҥгалтарыш. Йӧра эше упшем кӱжгӧ. Ончылгоч каласен кодем: саде кечын «южак» кузе тӱҥале, тугак иктаж латик шагат кечывалым трук чарныш.
Редакцийыш миен пурышым да вигак ӱдырамаш-влакын мӧҥгышкышт йыҥгырташ тӱҥальым, пашаш толмым чарынем ыле. Но вараш кодынам улмаш. Ончем, икте почеш весе редакцийыш толын пурат. Садланак эрлашыжым лӱмын чылаштым погышым да «южак» нерген шомакым луктым. «Тыгаяк мардеж лиеш гын, — маньым, — ӱдырамаш-влак пашаш огыт тол. Газетым лукмо кече огыл гын, шинчыза мӧҥгыштыда. Газет кечын машина дене налаш миена. Окнаштыда чоҥештылше контейнер-влакым ужыда гын, пашашке нигӧ ок тол».
Март кыдалне лийшаш «южак» нерген синоптик-влак радио дене ондак шижтарен ойлышт. Вес кечынже мардежан огыл гынат (каласышым, тудо шижде тӱҥалеш), йоча-влаклан школыш каяш чарышт. Ончылгоч кум кечаш кочкыш шапашым ямдылаш кӱлмӧ нерген шижтарышт. Саде «южак» кок кече пуыш. Поснак йӱдым орадыланыш.
Прогнозым каласыме деч вара мый лӱмын сопко велым эскерышым. Тыгодым сопко ӱмбалне пыл кӱпчык кеча. Жап эртыме семын ончем, сопко йымач эркын гына, чоян, чылт рывыж семын, ола могырыш лум ора-пурак ияш тӱҥалеш. «Визымшыште уже пуа», — манме гыч шокта. «Ну, чечас мемнан декат толын шуэш», — иктешлат. Чынак, ик жап гыч «южак» шке мурыжым мурашат тӱҥалеш.
«А, вопше, — маньыч северян-влак, — тиде теле (2003— 2004 ий) «южаклан» нужна. Вот ӱмаште илыш весела ыле. Саде ораде мардеж южгунамже арня дене шӱшкыш».
Геннадий Сабанцев ораде мардеж йыр тыгайрак сылнымут шомакым погыш.

Ух, тыгаят лийман аман
Ия мардеж, ир озыркан!
Кушеч толеш вара, кушеч?
Могай пӧрдем пундаш покшеч
Азапла тудо кынелеш
Да чон лекшашла урмыжеш?
Ок шотло сопкым сопкылан —
Тӱжем копаж ден совкала.
Вола Певекын уремлаш —
Изи, кугу пӧрт-влак коклаш.
Кӱ пӧрт-влакат яранга гай
Лӱшкалтыт, чытырнат ыҥгай.
Мардеж ир пӱчыла тула!
Чыра гай чылажат тудлан:
Чыра гай кӱшкӧ нӧлталеш
Да теҥыз шӱргыш пӱргалеш.
Шонет, тыге виян Келе 
(Ала ушан, ала пеле?!)
Ок ужыс нимомат вийлан —
Оза лач тудо
тӱнялан!..
Темеш ик шоныш дене уш:
Чонан кодшаш гаят ок чуч, —
Тыгай тӱтанын помышеш
Айдеме вийдыме лиеш...
Тыге шога ик пел сутка.
Тӱтан олян-олян лӱшка, —
Тыге лач
орышо маска,
Чыла ӱнаржым йомдарен,
Шке корныж дене савырнен,
«Эше толам мый...» маншыла
Урлен йомеш умбакыла...
Ай, тиде кунамрак лиеш?!
Толшаш нергенже кӧ тужеш?
Вет кызыт рӱпла кенета
Йырвашын тымык авалта...
А ме уремыш лектына,
Адак пашашке вашкена.
Да кажне иктым лач шона:
Илен лекна гын,
илена!..

25.	АНАДЫРЬ

28 октябрь йӱдым кужу да ойган йӱкым луктын, Певек дене арктический олаш кочкышым кондышо пытартыш теплоход, «Амдерма» чеверласыш. Бухтым комыжлышо вичкыж ийым ондак «Адмирал Макаров» атомный ледокол пудыртен эртыш. Почешыже — «Амдерма». Тиде кастене ме черетан «Поляркым» печатьыш ямдылена ыле. А редакций окна гыч портышто да бухтышто мо ышталтме моткочак сайын, кидкопаштылак коеш. Судно ден атомоходын кужун да ойган мӱгыралтымышт дене чонат моткоч йӧсын сургалте.
А эрлашыжым, 29 октябрьыште, мый Анадырьыш тарванышым. «Крайний Север» издательствын директоржо Павел Викторович Аплетин Чукоткысо вич районкын редакторыштым производственный совещанийыш ӱжын. Тыгодымак Чукоткын прессыжлан 70 ий темме пайремым палемдаш лийме.
Но 29 октябрьыште самолет ыш лий. Амалже — Юмо игечым ыш пу. Тыгайже тыште шыже-теле-шошым пешакак чӱчкыдын лиеда. Южо годымжо Анадырьысе аэропортышто сай игечым тылзе дене вучен шинчат. Юмет-пӱрышет, тыгайжак ынже лий. Игечыланак кӧра самолет вес кечын иже тольо. Тыге мый 30 октябрьыште АН-24 самолет дене Анадырьыш чоҥештышым.
Анадырь да тушко корно нерген ондакак ятыр колынам ыле. Эсогыл тыгай шомакымат ойлышт: «На свете много страшных дыр, но самый страшный — Анадырь». Варажым умылышым: тылеч коч чын каласыме шомак укеак улмаш.
Певек аэропортыштак Чукоткысо автономный округын депутатше Вера Сергеевна Александровам вашлийым. Тудо Певекыш командировкыш арня ончыч толын. Редакцийышкат пурыш. Ме тудын деч интервьюм нална. Чулым ӱдырамаш такше.
—	Юрий Ильич, — кужун юватылде малдале тунам Вера Сергеевна, — мый интервьюштем шушаш сайлымашыште калыкым Ирина Панченколан (Р.А. Абрамовичын икымше алмаштышыже лийше) йӱкым пуаш ӱжнем. Тидым ышташак кӱлеш.
—	Уке, Вера Сергеевна, — манам, — тыге ышташ закон чара. Вет газетнан черетан номерын лекме кечыже тыге ойлаш келшыше огыл. Шымше декабрьыште — сайлымаш. Садлан, шкат паледа, тидым ме нигузе ыштен огына керт.
—	Э-э-э... Те лӱдыда аман, — ышталеш садет. «Лӱдыда» шомакше мыйым когартышак. У айдеме улам гын, чыла семынат ойлаш лиеш мо? Марий Элыштат «Кугарня» газетын редакторжо лийме годым южгунамже законым пудыртымо але илашна киндым пуышо да газетнан учредительжын, правительствын политикыж ваштареш материал-влакым савыкташ тореш лиймемлан ик гана огыл тептердыме, ваш-ваш пагалыдыме, умылаш тыршыдыме-шамыч деч тыгай шомакым колынам. Садлан ты гана пеҥгыдынак вашештышым. Мылам тетла йомдараш нимом. Вет мый Колыма дечат тораште улам.
—	Уке, — манам, — паша лӱдмаште огыл. Законым гына колыштам. А Ирина Панченкон пашаж нерген, пожалуйста, серыза, калыклан палдарыза.
Лачак тыгодым райвуй Копинын икымше алмаштышыже Валентин Владимирович Бакун толын пурыш.
—	Мо нерген пеш ӱчашеда? — йодеш.
Мый кӱчыкын умылтарен пуышым.
—	Вера Сергеевна, а вет редактор йолташ чыным ойла. Тыге ыштымеке, пеш вашке суд марте шуаш лиеш. Тугакшат сайлымаш пашам пешакак эскерат да тыгайжылан йывыртен веле кудалтат.
Нине шомак деч вара Вера Сергеевна шкенжын шонымашыж деч вигак шӧрлыш. Ирина Панченко да шушаш сайлымаш нерген тетла ик шомакымат ыш лук. Тудо просто у редактор дене, шкенжым ончыктен, ынеж келше улмаш. Кӧ мый да кӧ тудо? Депутат вет! Тидыжым пелтортат вигак умыла ыле.
Теве саде депутат дене пырля Певек гыч Анадырь марте чоҥештышна. 1200 меҥге кутышым 1 шагатат 45 минутышто эртымек, самолетна тусо аэропортышто шинче. (Йошкар-Ола гыч Шернур марте лекше рейсовый автобусланат 88 меҥгым эрташ лач тынарак жап кӱлеш.) Но самолетын шичмыж деч ончыч изиш ӧрмалгенат колтышым. Анадырь марте мый ӱлнӧ ятыр сопкым, эҥерым шекланышым гын, варажым, шичме деч ончыч, чылт тамыкыш шуҥгалтна. Йырваш пычкемыш, нимо ок кой. Эре нугыдо деч нугыдо тӱтыра да тӱтыра. Трук мландӱмбалне самолет шичме корным волгалтарыше тулгорно волгалте, йӧршын воктенак, иктаж коло метр лиеш дыр. Тидыже мыйым моткоч ӧрыктарыш — летчиклан мыняр мастарлык кӱлеш!

 
Полярный йӱдым талышныше «южак»

Самолет гыч волышна, багажный отделений гыч сумкамым нальым. Сумкаштемже шкемынже нимо уке гаяк: ош тувыр, галстук, йымал вургем да ик пар яндар носки. Молыжо виге еҥ пого. Икте палымыжлан пӧлек шотеш иктаж вич кило нелытан шергакан кугу гына голец йошкар колым колтен. Весе — Анадырьысе ятыр профилян училищыште тунемше ӱдыржылан туфльым, кумшо — документ пакетым. Пакетше ятырак, иктаж шымытышкат погыныш дыр. Кажныштыже телефоным да адресым возымо. Икманаш, кугу сумкам лыҥак теме. Нальым мый тудым кидышкем да вачышкем сакалтен гына шуктышым, шеҥгелнем Вера Сергеевнан йӱкшӧ шокталтыш:
—	Ой, Юрий Ильич, сумкам пеш ятыр погынен, полшызала. Мыят вара тыланда полшем. Анадырьыш пырляк наҥгаем.
—	Полшем, кузе ом полшо. Пуыза сумкадам.
Ик сумка олмеш кокытым тушкалтыш. Тыге пыкше гына аэропортын залышкыже пурышна. Туштыжо калык тич: пассажир-шамыч теҥгылыште, сумкаштышт шинчат.
—	Айста, айста почешем, — шокта адак Вера Сергеевнан йӱкшӧ.
Мыят тудым колыштам, почешыже ошкылам. Ик жап гыч, коридор мучко эртымек, ме йӧнан кугу пӧлемыш пурен шогална. Тиде депутат да кугу начальник-влаклан келыштарыме вучымо зал улмаш. Ончыктымо верыш сумкам шындышым да шкеже тӱшка залыш лектым. Умбакыже мом да кузе ышташ шонкалем. Шкеже нимынярат ом ӧр. Вет депутат Анадырьыш вончаш полшаш лийыныс. А пашаже теве кушто. Ала-могай торта шонен луктын дыр аэропортым лиман вес могырышто чоҥен шындаш. Варажым туге лектын: лиманын ик могырыштыжо Анадырь ола, вес могырышто — аэропорт. Олаш логалашлан кеҥежым катер але барже дене, телым ийгорно дене кудалын, а южгунам вертолет дене чоҥештен вончыман. Мийымекына, кидым шуйымо годым парня койдыман тӱтыра ыле, садлан вертушко нерген шоныманат огыл. Мемнан самолетнаже шинчын, а моло рейс, тӱтыралан кӧра, нигузе лектын ок керт. Садланак аэровокзалыште тынар калык погынен улмаш.
Ик жап гыч ончем, Вера Сергеевна, мыйым уждымыла, воктечем писын гына урем велкыла эртыш. Почешыже пеш чаплын чийыше кок самырык пӧръеҥ тудын погыжым нумалеш. Туге лекте: депутатем мыйын нерген мондыш. Чыным ойлат вет: шке нерген эн ончычак шкалан шоналтыман. Пеш кӱлат тый весылан. Тунам саде депутатлан пешакак вуеш нальым. Вет ойлышым тудлан: «Вера Сергеевна, мый Анадырь корныш икымше гана лектынам. Корным, пожалуйста, ончыктыза». Ончыктымо гала, ышат умылтаре.
Ӧпкелалтым мый Вера Сергеевналан. Такшым мом вуеш налаш: вуеш налшын вуешыже тий налеш, маныт. Варажым мый саде депутат нерген моткоч шуко поро шомакым кольым. Вера Сергеевна Анадырьыште шокшо пачерыштыже шинчен ок турко, эре район еда чоҥештылеш, калык дене вашлиеш, кертмыж семын калыклан полшашак тырша. А мом ышташ мутым пуэн гын, обязательно шукта. Нигӧ дечат ӧрын ок шого. Кӱлеш гын Абрамовичын электронный сайтышкыжак серышым колта. А ӱдырамаш-депутатын ойжым колышт ит ончо-я. Марий Элыштына тыгай чолга депутат-влак лийыт гын, ой, кузе илена ыле! Садлан варажым Вера Сергеевна нерген чоныштем поро шонымаш веле шочо. Чаун районышко толмыж годым кажне гана редакцийыш пура. Анадырь деч варат кӱчык жаплан да пурен лекте, командировкем кузе эртыме нергенат йодышто. Поро ӱдырамаш такшым...
Жап эрта да эрта. Ала-мом да ыштыман. Аэровокзалыште малет мо? Тыштыже вержат укес. А тушто, тораштат огыл, лиман вес могырышто, Анадырьыште, мыланна лӱмын ямдылыме унагудын йӧнан номерже вуча. Викыштыже иктаж вич меҥгыш веле погына. Аэропортышто Анадырьыш логалашлан нимогай организационный йодышым нигӧ ок решатле, пассажир-влак нигӧлан огыт кӱл. Аэропортыш конден шуктеныт да йӧра. Садлан иктым колыштам, весым. Сумкам налын, уремыш лектым. Калык коклаште пеш пернылам. Анадырьыш логалаш шонышо-влак тыште ятыр улыт улмаш. Теве «фермер» машина толын шогале. Ик тӱшка калык тудын велкыла лупшалте. Мыят — почешышт. «Мыняр налат?» мойн манын, водитель деч йодыштмо гыч шокта. Мыят тӱшкаш ушнышым. Водитель мыйын черетан сумкам руалтыш, кабиныш пыштыш, весыным, кумшыным... «Все, ситыш. Латкок еҥ деч шукыжо налын ом керт. Вучыза вес рейсым», — мане. Тыге вучыдымын «фермер» машинан помышкыжо логальым. А умбак корныжо тыгай улмаш: машина вич меҥге наре Угольные Копи поселок марте кая да баржыш пура. Барже машинам лиман гоч вончыктара. Барже — частный. Саде таксист ден барже озан кутырен келшымаш уло. Нуно уло лектыш пашадарым лош пайлат. Барже тетла нимогай машина денат кылым ок кучо. Тыге нуно оксам ыштат. Ме кажныже тиде рейслан 700 теҥге гыч тӱлышна. Водитель вашеш нимогай кагазым-билетым ыш пу. Умылышым, тугеже тиде корным командировочный кагазыш от пижыкте. Шке кӱсен гыч лиеш. Йӧра эше таксист кажныжын адрес дене илыме пӧртышт воктенак шогале. Мыйымат «Чукотка-2» унагудо воктен волтен кодыш. Кум шагатлан чоҥештен толшет унагудыш лу шагатат пеле йӱдым гына толын шуым. Моткоч ноенам. Пеш чатка кок веран номерыш пурышымат, душ йымалне мушкылтым да малаш шуҥгалтым.
Анадырьлан негызым 1649 ийыште путешественник-шымлызе Семен Дежнев пыштен, лиманын пурла могырыштыжо острогым, крепость гайым, чоҥен. Тудым Анадырск манаш тӱҥалыныт. Южо историк тиде кундем нерген тыге воза: «Тыште ожно руш-влак толмо дене воинственный чукча (кажне историк лачак тыге палемда) калык ваштарешышт эре сарым тарватен. Руш велке савырныше ятыр юкагир ден чуван-влакын ӱмырыштым кошартен. Садланак кызытат нине калыкын чотышт пеш шагал, нигузе шукемын огыт керт. Чукча ден руш-влак кокласе кылат пеш эркын да нелын вияҥын».
1889 ийыште пеле пытыше Анадырскым угыч нӧлтеныт да Ново-Мариинск лӱмым пуэныт. 1923 ийыште тудым Анадырь уездный поселок манаш тӱҥалыныт. А 1965 ийыште олан статусшым пуымо. Кызыт Анадырьыште 17 тӱжем еҥ ила.
«Анадырь» шомак мом ончыктымым раш каласаш пеш йӧсӧ. Мый гын тудым кузе умылтарем ыле, шижда докан. Эше ик гына рашемдем: «А на дыре той... (умбакыже, мутлан) город стоит». Но мыйын шонымашем дене ик ученыят ок келше дыр. Ойлат, юкагир йылме дене тудым пуйто «чайка эҥер» манын умылтарыман. Чукча-шамыч тудым «вьен», але «въенын» маныт. Вес семынже «вход» лиеш. Нунын эше вес умылтарымашыштат уло: Анадырь «устье» але «рож» манмым ончыкта. Шижыда докан, кеч мыняр пӱтыркале, чылажат «дырашкак» миен тӱкна.
Эрлашыжым иктаж индеш шагатлан кынельым. Игече теҥгечысылак шога. Корно вес могырышто шогышо пӧрт чыли-юли веле кояш толаша. Йырваш — тӱтыра, да эше йӱр йӱреш. А мый Йошкар-Оласе пазарыште налме йӱдвеллан лӱмын келыштарыме кугу теле упшем дене толынам. Вет Певекыште лумат возыныс, лучко градус йӱштӧ ыле. Но мом ыштет, издательствыш садак кайыман.
Уремыш лектым, издательстве могырыш ошкылам. Ола улыжат ик кужу Отке лӱман (Отке — кугу надырым пыштыше, «коммунизм» пагытысе Чукоткын «начальникше») урем гыч шога улмаш. Шолаш-пурлаш изурем-влак пурен шогат, кажныштыже иктаж кум-шым пӧрт уло. Вигештыжат ныл-вич пачашан пӧрт-влак. Тӱҥ уремыште нуным сылнын гына чиялтен шындыме, южыштым шахмат оҥа гане тӱрлӧ волгыдо чия дене сӧрастарыме гын, изурем-влак але черетыште шогат. «Молан пӧрт-влакым тыге чиялтылме? Модыш пӧртла веле койыт» манмемлан, мылам варажым тыгерак умылтарышт: кужу телым Анадырьым ош лум леведме годым тидыже шинчам кандара. Пӧртын шӧрешыже кугу гына панно-влакым пижыктыме. Тушто шижтарыше сынан плакатат (мутлан, «Не спи. А то замерзнешь!»), йоча сӱретат, верысе профессионал художникын радынажат улыт. Кажне панножым иктаж ныл-вич лампе волгалтара. Кастене пеш сӧралын коеш. Отке урем мучко электромеҥге-влак висен шогалтыме гай улыт — моткоч тӧр. Кажныштыже тул йӱла. Лампычкыдыме ик меҥгат уке. Кудо лампыже йӧра гын, вигак вашталтат.
Ола мучко «Волжанин» рейсовый автобус кудалыштеш. Тудымат верысе калык фольклор сын дене чиялтен пытарыме. Олаште метро уке гын, «Метро» лӱман кевыт уло. Тушто чыла кочкыш-йӱышым налаш лиеш. Воктенак — «Новомариинский» супермаркет. Тудо моткоч поян. Акше моло кевытласе деч ойыртемалтеш — иктаж 10 процентлан шулдырак. Такшым кевытше кажне пӧртыштӧ гаяк: куштыжо вургемым, куштыжо кочкышым ужалат. Ола уло гын, пазарат лийшаш. Тудым «Поле чудес» маныт. Лӱмжым йомак гыч налме да, йомакысе наре сатужо гына уке.
Отке уремым, ӱлыч тӱҥалын, кӱшыл ужаш — Правительстве пӧрт — марте чаплын гына бетонироватлен шындыме, тротуаржым йошкар тӱсан плитке-кӱ дене оптымо. Моткоч сӧралын коеш. Сӧралын коеш да, штормовой мардеж годым кылмыктен шында гын, саде тротуарет чылт катокыш савырна. Так лупшал шуа дык!.. Тыгай шот-ратым пытартыш ик-кок ийыште, Роман Абрамовичын Чукоткын «начальникше» лиймекыже, ыштыме. Ола чынже денак Европысо сыным налын. А чоҥатше да олмыктатше йырваш турко-влак. Уремыште, куш от ончал, кушто паша ок шол, виге нуно. Чылаже Анадырьыште кум тӱжем наре турко пашам ышта. Ала шукыракат... Арам огыл дыр тыгай анекдот шочын. Вашлийыныт, манеш, Шурмаҥше ден Пире. «Тый молан пеш каҥга улат?» — йодеш Шурмаҥше Пире деч. «Дык шужен коштат гын, пытет ынде. Мом кочкашат от пале. Чукоткышто виге кроликым шотлен пытареныт. Тӱкашат лӱдат. Тыйынат, ончемат, Шурмаҥше тос, илышет ӱяк-мӱякшак огыл, коеш». «Ну, чылт тыйын семынак, чыла янлыкым шотлен налыныт дык. Логалат — Шурмаҥше титакан!» «Ончо-я, Шурмаҥше тос, Тореш чапа йолташна толеш, пешакак кумылан. Айда йодына, мом тудо кочкын-йӱын ила?» Тореш чапа-Маска, чынже денак, йыргешке капан, моткоч весела, куанен ойлен колта: «А мый турко-влакым кочкын-йӱын илем. Нуным нигӧ шотлен огыл!»

 
Анадырьын тӱҥ Отке уремже

А пашам ыштат саде шотлен пытарыдыме турко-влакет кутко семын йӱдшӧ-кечыже, шумат-рушарням палыде. Каныш кечын Анадырьын уремлаже (ик тӱҥ уремже) калык дене лыҥак темеш. Кевытыш куржталыт, кинотеатрыш. Сай игече годым. А турко-влак тугак пашам ыштат. Игечыжат кеч сай, кеч плока лийже — садак. Такшым турко-влак семын мыланнат тылзеш тӱжем долларым тӱлаш тӱҥалыт гын, тӱҥ Отке уремын тротуарышкыже кӱ-плиткыжым шӱвылвӱдна дене нулен-нулен оптена ыле, маныт адак верысе-шамыч. Но уке, россиянинлан тиде пӱралтын огыл. Нуно, маныт, аракам лӧкаш веле тале улыт.
Арака шотыштыжо теве мом каласыман: мо Анадырьыште лийынам, руш чуриян гыч ик подылшымат шым уж. Калык латик шагат йӱд марте уремыште гуляя, уремыштак кленча гыч вигак сырам йӱыт. Но шала койыш уке гаяк. Лӱҥген ошкедыше чукча-шамычым гына шекланышым. Ик шуматкечын ужым «Энэр» кафе ончылно руштын шуҥгалтше чукчам. Но ик жап гыч тудым вӱдалтыштат, кафешке шӱдырен пуртышт — кылма эше.
«Крайний Север» издательстве кок пачашан пӧртыштӧ верланен. Шижалтеш: тудымат шукерте огыл нарынче чия дене чиялтыме. Головной директорем Павел Викторович Аплетин мыйым кажне кечын вашлийме пашаеҥ семынак вашлие. «Салам» — «Салам». — «Кузе иледа?» — «Сайын». Да и чыла. Варажым, вес кечын, моло райредактор-влак дене пырля толмына годымат тиде издательствыште пешыжак шокшын вашлийыч манаш йылмем нигузе ок савырне. Верысе журналист-шамыч эсогыл саламлалтмылан вуйымат огыт савалте. Мылам гына огыл, моло район редакторланат. Молан дыр? Ала нуно столичный улыт да? Йӧра эше бухгалтерийыште кеч чай-кофем йӱктышт да фотокорреспондент Михаил Гермашов чылт шукертсек палыме йолташла мутланыш. Тау нунылан.
Икымше кечынже редакцийыш кугу сумкам дене тольым, Певек гыч колтымо корреспонденцийым пуэдаш кӱлешыс. Ойлышым, кажне конвертыште телефоным серыме. Шинчым приемныйышто да кажныжым шижтараш тӱҥальым: «Тыланда Певек гыч пакетым конденам. «Крайний Север» издательствын приемныйышкыжо толын налза, пожалуйста», — ойлем. А вот южыштын вашмутышт мыйым йӧршын ӧрыктарышт:
«Ой, пеш кугу тау!» — ойла икте.
«Ой, тау, чечас машинам колтем», — а йыҥгыртыме организацийже иктаж шӱдӧ метр ӧрдыжтӧ верланен улмаш. Але тынарак кутышышто верланыше вес организацийын вашмутшо:
«Кызыт машинана уке. Тек приемныйыштыда киялтыже, йӧра. Ок йом вет».

 
Чукоткышко Совет властьым кондышо-влаклан чапкӱ

«А мо, вигак пуртен пуаш огеш лий ыле мо?!» — шоктыш весканаже шыде йӱк. Ну, тидыже тӱргоч. «Таум каласыза кондымемлан», — шыдешкышым, телефон пучым кудалтышым. Шкаланат акым палыман. Почтальонланжак тарлалтын омылыс.
Тыге мыйын кугу сумкам йӧршын ярсыш. Ынде шкемын заказемат погаш лиеш. Головной издательствыште тидым-тудым погат, сумкаш шӱшкыт: картриджым, компьютерлан шапаш ужашым, фотокагазым да тылеч молым. Вет нуно мемнан гай филиал-влаклан чыла расходный материалым пуышаш улыт. Сандене, редактор-влак толмо амал дене, почто шумлык аҥгасланаш огыл манын, кидышкыштак кучыктен колтынешт. Сумкам нӧлталын ончышым гын, ушемат кайыш — иктаж кумло килошкак шуэш дыр. Кузе ынде тудым наҥгайыман?
Чукоткысо прессылан 70 ияш юбилейым пайремлымаште калык пеш шукыжак огыл ыле. Печатьыште ятыр ий дене пашам ыштыше-влаклан чапле пӧлекым, грамотым, губернаторын благодарностьшым кучыктышт. Благодарностяк логале мыйын у йолташем Билибино гыч «Золотая Чукотка» райгазет редактор Н.П. Базинскийлан. Кокла капан, поро тугай айдеме. Жапыштыже Иркутск оласе институтым тунем пытарен, пытартыш латкок ийым Чукоткышто ила да кокымшо идалык редакторлан тырша.
Концерт шот тӱҥале: йоча-влак шке мастарлыкыштым ончыктат, руш муро йоҥгалтеш. А вара!.. Сценыш «Эргырон» национальный ансамбль лекте. Тудын статусшо мемнан куштышо да мурышо «Марий Эл» ансамбль гайрак. Чукча да эскимос калык-влак куштымаш-мурымашым ончыкташ тӱҥальыч дык, уло могырет шергылтеш, ӱпет шогалеш. Чапле деч чапле йӱк теҥызым, лывырге кап пӱчын кудалмыжым ушештарат. Чылажат пӱртӱс гыч. Тиде ансамбльын мастарлыкше чонышто моткоч келге шарнымашым кодыш.

 
«Чукотка» гостинице

Тылеч вара моло кечынже уло-уке виге документым виктарышна, иктаж кум гана производственный совещанийым эртарышна. Ынде мӧҥган-мӧҥгышкат каяш лиеш. Но самолет марте эше ныл кече. Эше ныл кече унагудышто пӧрдалман! Шымше ноябрь пайремымат тыштак вашлийман. Кӧлан кузе ом пале, но мыйым Анадырь чыташ лийдымын йыгыжтарен пытарыш. Ой, кузе гына вашкерак мӧҥгышкем, тойыс Певекыш, каен колтымем шуын дык! Но шонымет семын йолын але рейсовый автобус дене каен колташ ок лий. Тышеч корно икте гына — юж. Эше игечыже остаткыжлан йӧршын ок тӧрлане. Эре тӱтыра да тӱтыра. Но Юмыжат уло, витне. Шымше ноябрьлан тудо тӧрланыш, йӱд каваште тылзат, шӱдырат койылалтышт. Лумшо ноябрь марте игечыже саяк гына шогыжо ыле. Садланак ик номерыште пырля илыше Николай Павлович Базинский черкышкат миен тольо, «Сортамат чӱктышым да батюшкам корнылан благословитлаш, молитвам лудаш йодым», мане. Кумалме шомакшым Юмо колын, витне. Эсогыл 10 ноябрьыште эрдене уремыш лекме деч ончыч Николай Павлович мыйым да Эгвекинот гыч «Берингийский вестник» райгазетын корреспондентше Владимир Медведевым чарыш, пелен коштыктымо юмоҥа велыш шогалаш йодо. Шкеже молитвам лудаш тӱҥале. «Отче наш...» деч посна эше иктаж кум молитвам лудо. Юмо деч йодмыжо шотлан тольо — ондакак кутырен келшыме таксист мутшым кучыш. А тыште мутым пуэнат гын, тиде — закон. Уке гын вескана тылат ӱшанаш огыт тӱҥал. Таксист мемнам аэропортыш лачак самолетыш регистраций тӱҥалшашын намиен шуктыш.
Тыгодым мыйын ушыш тыгай шонымаш тольо: ала-молан дыр шочмо кундемыште илыш нерген куштылгынрак шоналтеш да ончалтеш? Йот велыш логалмек гына тудын нерген шымленрак, ты тӱняш молан толмо нерген келгынрак шонаш тӱҥалат. Неле-йӧсӧ пагытыштыже эн лишыл айдеме-влак дене пырля Юмым шарналтет. Кызытат мыланна Юмак полшыш, тыландат, марий-влак, тыгак гына лийже.
Аэропортышто палыме певекчан-влакым, туныктышо-шамычым, ужым. Нуно столицышке семинарыш толыныт улмаш. Коклаштышт Певекысе профессиональный училищын директоржо Раиса Петровна Тимошенком шекланышым. Тудо ондакше «Полярная звезда» редакцийыште корреспондентланат пашам ыштен.
—	Раиса Петровна, тышеч, аэропорт гыч, Анадырет ок кой аман? — йодым тудын деч уже самолетыш шичме годым.
—	Тевакыс, — лупшале кидшым Раиса Петровна.
Кид лупшалме велыш ончальым дык — але марте шекланен шуктыдымемлан ӧрынат колтышым. Палем гын, ондакак сайынрак тӱслем ыле. Такшым мыланем самолетыш пурымо деч ончыч саде ончалтышат ситыш. Мотор гына кече ончымаште лиман вес могырышто верланыше изи ола шийын-тойын волгалте. А кавашке кӱзымек, эше ик гана «твой до дыр — Анадырь» манме семын шинчажым пӱале. «Пеш кӱлат тый, Анадырь!» — ударенийым пытартыш слогыш шынден, семынем маньым. Пешакак йӧсын тый мылам логальыч.
Шагатат нылле минут гыч АН-24 самолет Апапельгин (Певек) аэродромыш шинче. Мыйым налаш редакцийын водительже, Сергей, толын. Кужун амалкалыде, ме Певекыш тарванышна. «Фу-у!» — чон канен, куштылгын шӱлалтышым пачерыш толын пурымекем. Теве ынде мый мӧҥгыштӧ улам!..
«Мӧҥгыштӧ» маньым?.. Ане-ане, кызыт мыйын мӧҥгем — Певек. Мыняр жаплан? Мыняр ийлан?..

26.	КӦ ТУГАЙ АБРАМОВИЧ?

Кушто гына от лий, могай гына могырыш мутланымаш ок савырне, тудо садак Чукотка автономный округын губернаторжо Роман Аркадиевич Абрамович дек миен тӱкна. «А вот паледа ожно кузе илалтын?! — маныт. — Илыш чынакак пеш неле ыле: пашавер шагал, пашадар идалык дене уке. Тыге кум ий наре шуйныш. Окса укелан кочкыш-йӱышым кевытыште списке почеш налынна. Ондакше тидым-тудымат пуат ыле. Варажым шерышт теме витне. Кинде деч молым пуымым чарнышт. Воктенак прилавкыште, оксала налаш лийшашлыкыштыже, мо гына уке?! А весыште, кушеч возалтын налаш лиеш, чылт пуста але пӱнышкен пытыше коя да колбаса, ужарген пытыше чыве кият. Ик чывыйолым кум ужашлан пайлен, кум гана шӱрым шолтенна. Южгунам мешак дене колым муына. Тудыжым кочкын, варажым лужат огыл, шылжат логарыш ок пуро ыле. Юмылан тау, губернаторлан Абрамович тольо. Пашадарат лие. Пашадар уло гын, кочкыш-йӱышат уло. Куштылгынрак шӱлалтышна». Саде неле пагытыште, кузе илыме нерген мыят каласкалышым. Но ваштарешем тыгай шомак-влак шоктышт: «Тендан, йӧра, пакчада-мландыда уло, уке гын ялыште да садак родыда уло. Кузе-гынат полшеныт дыр...» Мо чын гын, чынак.
Роман Аркадиевич, маныт, тыглай гына айдеме — шуко ок мутлане, утларакшым колыштеш. Округ мучко чоҥештылмыж годым простан чия — свитер, джинс да куртко. Калыкат тудын дене тыглай мутланен, чыла йодышым тарватен кертеш. Мом йодыт гын, обязательно шукта. Эсогыл икымше ийжын ола деч моло селалаште да тундрышто илыше-влаклан кажныжлан (ешыште изи икшыве уло гынат) ик мешак ложашым, пареҥгым, кок мешак вермишельым, пел мешак сакырложашым да моло кочкышым ярак пуэден. Но варажым онча, верысе калыкше, чукча-шамыч, мо пуэдыме кочкышетым ужален, тулвӱдым веле налыт улмашын. Ик ий ситыше кочкыш-йӱышым икмыняр тылзыште «кочкын» пытареныт да адак йодаш тӱҥалыныт. Келшен огыл тиде койыш Чукоткын озажлан. Тетла тыгай пӧлекым ыштылмым чарнен. А верысе калык тыгай: ик гана пӧлекым ыштыме гын, весканаже молан уке манын йодаш тӱҥалыныт. Но йодыш вашмут деч посна кодын. Да пеҥгыде озан мутшат пеҥгыдак кодын. Чылажымат паша дене сулыман. Такшым пагала тудо абориген-чукча-шамычым, мо кертме дене полшашак тырша. Эсогыл пенсионер-шамычлан, шке кӱсенже гычак манаш моли, пенсийыш кажне тылзын тӱжем теҥге гыч ешарен тӱла. Тидлан нунышт моткоч йывыртеныт. Садлан калык тыгай койышлан пеш порын вашешта, тудлан тазалыкым тылана да кокымшо срокланат тудак гына кодшо ыле, манеш.
Идалыклан ик гана чыла кундемым шерын лектешат, варажым кушто илымыжым тыглай калыкше огешат пале. Но тидлан Чукоткысо калык (рӱдӧ прессе деч молыжо) нигунамат ӧпке шомакым ойлен огыл. Улытыс тудын алмаштышыже-влак. Нуно мом каласымыжым тӱрыс да жапыштыже шуктат, губернаторын политикыжым, кӱрылтде, умбакыже шуят.
 

Саде миллиардерым илышыштем кеч ик гана ала ужам, шонышым. 2003 ий шыжым Чаун районлан 70 ий темме пайремыш Абрамовичат толшаш манме гыч шоктыш. Но нелетный игечылан кӧра самолет мемнан могырыш тарванен огыл. Кокымшо ганаже телым толшаш, шоктыш. Но тунамат Юмо игечым ыш пу. Туге лекте: кок ий жапыште Чукоткышто кугыт шот дене кумшо верыште шогышо олашке губернатор ик ганат ыш тол.
Роман Аркадиевич Абрамович 1966 ийыште Саратов олаште шочын. Школым пытарымек, армийыште служитлен, вара Ухта оласе институтышто, умбакыже Москосо автомобильно-дорожный институтышто тунемын.
Перестройко тӱҥалме пагытыште предприниматель пашашке лупшалтын. Тиде жапыште кузе поен шинчын гын, кӧ пала... Но ик жап гыч 1995 ийыште шочшо «Сибнефть» компанийын чумыр акцийжын эн кугу ужашыжым кучышо кокла гыч иктыже лийын.
Роман Абрамович нерген тӱрлӧ газетлаште тӱрлымат серкалат. Но чылаштыжат эн ондак тудын оксажым шотлат, «Челси» англичан футбольный командым, кугу гына суперяхтым налмыжлан нигузе лыпланен огыт керт. А палат ыле гын мо ышталтеш тыште, Чукоткышто, тудын лӱм дене?! Уке, рӱдӧ прессылаште тыгайым ужын омыл. Вет Чукоткышто илымекынат, «Аргументы и факты», «Российская газета», «Экономика и жизнь» газетлам, кеч вараш гынат, налын да лудынак шогенна. Лудешат калык нине газетлам да Абрамович ваштареш возымо осал шомаклан пеш шыдешка.
Англичан «Челси» командыже пуйто Чукоткын сборныйышкыжо савырнен. Тудын сеҥымашыжлан куанат, сеҥалтмыжлан ойгырат. 2004 ий апрель тӱҥалтыште «Челси» «Арсенал» вес англичан команде дене вашлийын. Тиде суперфиналыш пурышашлык верч матч улмаш: кӧ сеҥа, тудо лектеш. Тиде матчым ончаш Чукотка гыч эсогыл лӱмын самолет чоҥештен. Чылаже витле утла еҥ — футболым йӧратыше самырык рвезе-влак. Тушко Чаун район гычат лу наре икшыве логалын ыле. Лондонышто нуно чыланат чапле унагудышто иленыт, кажныштлан пӧлек лийын. Ну и, конешне, саде матчым онченыт. И чылажат тиде Абрамовичын шкенжын (тыге лийже) кӱсенже гыч тӱлалтын. А варажым, кунам «Челси» «Арсеналым» 2:1 счет дене сеҥен, ой, куанже мыняр лийын! Эсогыл верысе телеуверыштат тидлан изи огыл верым ойырышт.
2003 ий мучаште манеш-манеш шочо: Абрамович Чукотка гыч кайынеже да шкенжын олмеш мемнан, Чаун районын главаже, Роман Валентиновичым кодынеже. Садланак пытартышыже, Чукоткым сайынрак пален налже манын, 2003 ий 7 декабрьыште лийше сайлымаште Билибин районышто главалан баллотироватлалте да, шымле процент утла йӱкым поген, сеҥышыш лекте.
А 2005 ийын икымше пелыже мучко Чукоткысо уло калык мужедаш тӱҥале: у Закон дене келшышын Россий Президент В. В. Путинлан келша мо Р. А. Абарамовичын кандидатурыжо? А воза мо эше ик сроклан Чукоткын губернаторжо лияш келшыме заявленийым Р. А. Абрамовичше? Илыш ончыкта...

27.	АБОРИГЕН КАЛЫК

Да, верысе калыкым лачак тыге маныт. Чукотка автономный округышто ятыр калык ила. Ме нуным, иктешлен, чылаштымат чукча манына. А чынжым гын верысе калыклан чукча деч моло (15 тӱжем наре — 1999 ийысе перепись почеш), эскимос (1700 еҥ), чуван (1500 еҥ), юкагир (1142), эвен (17199 еҥ), коряк (95 еҥ) шотлалтыт. Чаун районышто чукча-влак гына илат. Чотышт улыжат 900 нарышке погына. Нуно шукыж годым пӱчым ашнен илат, но эше колым, нерпым, китым кучат. Олаште чукча пеш шагал. Утларакшым Айон, Рыткучи да Янранай селалаште илат.
Чукча-влак виге гаяк рушла мутланат. Шкеныштын йылмышт ала-кушто тундрышто гына аралалт кодын гын веле. Икана телевизор дене нунын тундрысо илемыштым, ярангыштым, ончыктышт. Изи гына чукча малай ачажын кидыште «папа» да «папа» малдал шинча. Жал. Ой, кузе жал! Илен-толын марий-влакат тыгак пытена мо? Юмет гына ынже пӱрӧ!

 
Анадырь сопко вуй гыч тыгерак коеш

Чукча йылмым мый радио дене веле колынам. Тудо, маныт, пеш нужна йылме, пӱчым кӱташ веле йӧра. Радио дене чукча литературный йылмыштат чот мут лекме годым тудо рушла йоҥга. Шымленрак колыштмеке, умылышым: радио дене сылнымут произведенийын записьшым колтат. Коклан чукча йылме дене пытартыш увер шокта. Но пеш шуэн.
Верысе калык арака дек утларак лушкыдо кумылан. Врач-влак тидым тыге умылтарат: нунын спирт деч аралтышышт (иммунитет) уке улмаш. Ик гана подылмек, тудо уже нигунам йӱмым ок чарне. Умбакыже тыгак вара «йӱшӧ» йоча шочеш да ген манмет эшеат пужла. Садлан чукча-влаклан тыглай кечын кевытыште (селалаште) аракам огыт ужале. Шумат-рушарнянат ик-кок кленчам гына налаш лиеш. Пашадар олмеш кочкыш-йӱышым утларак пуаш тыршат. Йӱын колтат уке гын уло-уке оксаштым.
Анадырьыште лиймем годым чукча-влакым утларак ужынам. Эсогыл головной издательствынан секретарьжат, Анна, — чукча (чынжым — эскимоска: мыят иктешлен каласышым), сылне гына ӱдыр: волгыдо чуриян, шем ӱпан, шем аҥысыр шинчан, шинчагомдышыжым моло ӱдыр семын чиялташат ок кӱл — тугакшат шӱч гане шеме, кап-кылым чумырымаште Юмо тыршенак тыршен. Чыла верыштыже. Варажым умылышым: тыште руш ачан надырже улмаш. Рушла моткоч сайын мутлана. Садлан «Чукча-влак, однако, рушла огыт мошто» манме ой чын огыл. Нуно эше рушыжымат рушла мутланаш туныктен кертыт. Чукча нерген южо анекдотат чын огыл. Вет еврей калык нергенат пеш шуко анекдот уло. Тугеже тиде ала-мо нерген ойла?
Мут толмашеш. Калыкыште тыгерак ойлат: эн кӱчык анекдот — «Еврей — пӱчӧ кӱтӱчӧ (оленевод)». Моланже раш. Тыгай нигунам лийын ок керт маннешт. Уке шол. Теве, мутлан, Иультин районышто пӱчым ашныме ик совхозышто Гильбештейн фамилиян еврей пашам ышта. «Ышта сайын», манын возымо Иультин районын «Залив Креста» верысе газетыште.
Йӱдвел калыкын илышыже куштылго манаш йылме огешак савырне. Садланак дыр ӱмырышт кужу огыл. Тундрышто («тундра» — финн-угор шомак, маныт ученый-влак. Тудо чодырадыме тӧр кӱкшакам ончыкта) илыше чукча ден эвен-влак пӱчӧ шылым гына кочкыт. Южгунам колым авызлат. Шуэн гына ковышта, пареҥге, муно, кешыр логалыт. Садланак эре шылым кочмо дене айдемын организмже пеш вашке шоҥгемеш. Вет пӱчыжат ягельым гына кочкешыс.
Тыгодым шарналтышым геолог Обручевын возымо книгаштыже ик ужашым. (Тудын книгажым библиотекыште лӱмын налынам ыле. Палыманыс илыме уремет кӧн лӱмжым молан нумалмым. Такшым ожныракше илыме уремем Сталин лӱман улмаш. Шымлымше ийлаште тудым Обручевыш вашталтеныт.) Автор тушто кумлымшо ийлам ончыкта. «Чукча-влак пӱчӧ лу йыр мо улшым чыла кочкыт. Эсогыл пагарысе лапашымат огыт кудалте. Тудым вӱр дене йӧрат, коштат да кочкыт. Тидыже пуйто шопыктарыме ягель лиеш. Тушто аминокислота ятыр уло. Тыге ышташ нуным тыглай огыл тысе пӱртӱс туныктен».
Шоҥгырак чукча-влак шкеныштын ийготыштым огыт пале. «Кунам шочынат» манын йодмылан кажныже илышыште тиде татым шарнаш кодшо тамгам ойла. Мутлан: «А-а, тунам Каргын ошмаскам кучен улмаш да шкежат чуч колен огыл». А кунам саде Каргын ошмаскам кучен, кӧ пала?
Ожно, «коммунист» пагытыште, Чукоткышто чыла лийын. Арака ден тамакым индешлымше ийлаште гына кондаш тӱҥалыныт. А вет пӱчым кӱтымаш — пеш неле паша. Эре кӱтӱ йыр пӧрдман, южгунамже омыланат жап ок код. Кӱтӱчым йӱр нӧрта, мардеж-поран лупша. Тыгеат лиеда, суткаште корка чайым подылыт — и чыла. Садланак вашке шоҥгемыт. А такшым мом чукча-шамыч нерген ойлаш? Марий-шамычат яллаште тений пеш кужунжак огыт иле. Моланже раш: нунымат соптыра илыш сайынак лупша.
Чукчан шке вургемжым чийымым «Эргырон» ден «Чукотка» национальный ансамбльын участникше-влак ӱмбалне да тундрышто гына ужаш лиеш. Тудым утларакшым самырык пӱчӧ коваште гыч ургат. Упшым (малахайым) да йоча комбинезоным (калгэкэр) — пӱчӧ презе коваште гыч. Йоча шочын возешат, тудым вигак коваште мешакыш шуралтат. Тӱгӧ лекме манме сомылымат йоча туштак шукта. Теве йоча тундрышто куржталеш и трук чарнен шогалеш гын, моланже раш. Чечас тудо шке сомылжым шукта да вара клапан гайым почеш, тоя-пашкар дене тушеч «мом гын» удырен луктеш. Вара клапаным угыч тӱкыла да адак моло йоча почеш модаш куржеш. А ава йочан вожгоклашкыже пушкыдо мокым, чукотский памперсым, пыштен улмаш. Тудо чыла шондым да молым кӧргышкыжӧ шупшеш.
Кугурак пӱчӧ коваште гыч кухлянкым (полдышдымо ужга — иръин), йолашым (конагтэ), упшым (къэли) ургат, тыгай коваштымак ярангым ышташ кучылтыт. Вургемым пеш тыршен ургат, тушто нимогай рожат лийшаш огыл. Вет йӱштӧ тундрышто тудым ачалаш жапат, шукыж годым йӧнат ок лий. Йолышто — торбаза. Тудым кушкын шушо пӱчӧ коваште гыч ургат. Шӱртӧ олмешыже коштымо пӱчӧ шуршолым кучылтыт. Тудым ондак пелыгыч пӱчкыт да шупшын-чымен коштат.
Поснак каласыман йӱдвелыште илыше ӱдырамаш-влак нерген. Вет, маныт, тӱняште чылажат нунын деч шога.
Чукча ӱдырамаш — ош тӱням ужмо гычак шып. Шочашыжат шып гына шочеш. Аваже схватке манме годым ик мутымат-йӱкымат ок лук. Вет кычкырлаш, пеҥыжаш тӱҥалат гын, тудым осал шӱлыш (дух) колеш да тунам икшывет черле шочеш але йӧршын кола. Ожно чукча ӱдырамаш-влак йочам ярангыште, чӱч лийын шинчышыла шочыктеныт. Тундрышто кызытат ятыр йоча тыгак шочеш. Ава пытартыш жап марте эре пашаште шолеш, тыгодым южгунамже схватке лишеммымат ок шиж. Йоча шочмо пагыт толмо годым южгунамже тундра покшелнак (кушто тӱржӧ ала) чӱч лийын шинчеш да йочам ыштенат пышта. Погалта тудым пӱчӧ коваштыш, наҥгая ярангыш. Мом вара шкеж дене ышта — пале огыл, но икмыняр жап гыч тудо адак вуйге-почге пашашке кычкалтеш.
Чукча-влак поснак йывыртат рвезе икшывылан. Вет лачак пӧръеҥ деч эрласе кече шога. Кум эрган еш — тиде моткоч кугу пиал, эрласе кечылан волгыдо ӱшан.
Ӱдырамаш — ярангын озаже. Тудак саде ярангым урга, илемым келыштара, илышым да шокшым пуышо коям йӱлата, тудым сакла. Поран годым икшывыже-шамычым эррак малаш пышта. Тыгодым шып гына кийыман. Уке гын дух-влак сырат. Ӱдырамаш малаш пытартышлан возеш. Но сонарыш каяш ямдылалтше пелашыже пеш эр кынелеш. Тудым сайын пукшен ужатыман. Вара тудо йоча-шамычлан кочкышым ямдыла, нуным помыжалта, пукша да ярангым эрыкташ тӱҥалеш. Марийже пӧртылмеке, адак пукшыман, нойышым малаш пыштыман. Кайыквусым, нерпым але колым конден гын, тудым эрыктыман, шапаш пышташ ямдылыман, коваштыжым ньыктман. Кеҥежым кочкаш йӧршӧ кушкылвожым да эмшудым ямдылыман, шылым коштыман, колым шинчалтыман. Икманаш, ӱдырамашын паша шӱй даҥыт. Садланак йӱдвел ӱдырамаш-влак йочам писын гына ыштат да угыч пашашке кычкалтыт. Кужун пеҥыж кияш нунын жапышт уке.
Ӱдырамашын эргылан пиал лийын огыл гын, марийже шукыж годым вес ӱдырамаш дек каен. А шкет кодшо ӱдырамаш кудалтен кодышо пӧръеҥым нигунам вурсен-шудалын огыл: шке титакан улат. Эрге йочам ыштыман ыле. Йӱдвел пӧръеҥ кок ӱдырамашым пукшен кертын гын, чарак уке. Йочам гына ыште. Эргым ыштет гын, эшеат сай. Нуно ваш-ваш ӱпышкӧ огыт кержалт.
Икана Йӱдвелыште ятыр ийым илыше ик еҥ деч йодым: «Чын мо анекдотысо шомак, пуйто чукча-шамыч уналан эн ондак ватыштым темлат?» «Тыште чынже уло. Йӱдвелыште калык эре шагал лийын. Садлан нуно вӱрым уэмдыме шотым тыге шуктат».
Каласышым, ярангын озаже — ӱдырамаш. Пӧръеҥымак пагален, ӱдырамаш шкенжын нерген йӧршын монда. Шып гына йочам ышта — ӱдыр почеш ӱдыр шочеш, а тудо йыштракын эргым вуча. Но шкежат огеш шиж, вет лачак ӱдыр йоча ончыкыжым ешын веле огыл, уло йӱдвел калыкын илышыжым, ӱмыржым шуя. Ӱдырамаш-влак огыл гын, неле йӱдвел кундемыште тыгыде калык-влак илен лектыт ыле мо, ала?
Такшым мом чукча-влакым ончаш. Уло Российыштыжат, верне, чылажат ӱдырамаш ӱмбалнак кия, тудын пелтык веле меже, пӧръеҥ полкыжо, илен лектынас.
Кодшо XX курым Чукоткысо верысе калыкын илышыжым йӧршын вашталтен. Тыштат ятыр пӱчым кучышо «кулак-влак» лийыныт улмаш. Но коммунист-влак нунын кӱтӱштым коллективизаций шот дене тӱвыт поген налыныт, чукча-влакын шинчымашыштым нӧлташлан ятыр «Красная яранга» манмым почыныт, а икшыве-влакым интернатлашке виешак поген наҥгаеныт. Интернатлаштыже чукча йылме дене туныкташ тӧченыт гынат, варажым тудо садак мондалтын.
Виге гаяк чыла вере начальниклан толшо руш-влакым шогалтеныт. Чукча гыч тунемшыжат уке дык. Садланак верысе калык тарзе семын кодын. Илен-толын нунын рабский койыш шочын: «Начальник шӱден огыл», «Начальник вурсаш тӱҥалеш»... Але «Молан тыге начарын иледа?» манын йодмылан чукча-влак чӱчкыдын тыге вашештат: «Начальник плока. Тудым вашталташ кӱлеш». Нунын дене эре командоватлыман, манмыла, виешак чызым тушкыман. Кызытсе чукча акрет годсо кугезыштын кучымо илыш-йӱлашт дене нигузе да нигунам илен ок лек. Тудлан пуйто ямде колым пуэныт, а кол кучашыже туныкташ монденыт але оккӱллан шотленыт. А эрта эше иктаж коло ий, чукча йылме магнит записьыште музейный экспонат семын гына кодеш. Южиктышт «Ит тошт тыге ойлаш, толшо айдеме!» манын кертеш. Но кӧлан-кӧлан, а мыланемже, руш огыл калык гыч лекше, марий калыкын азапшым-шинчавӱдшым палыше «у марий чукчалан», тидым ойлаш лиеш. Тоштам да эше ешарен каласем: Марий Элыште илыме да газет пашаште ыштыме дене мый ятыр национальный йодыш дене шкеат тӱкненам да южышт дене кызытат келшен ом керт.
Пыта чукча калык, йӱла. Кызыт тудым шукыж годым искусственно тӱзаташ тыршат. Но чылажат садак музейный экспонатла гына кодеш. Нечкештын эрвелысе тыгыде калык. Ойлышым, кулыш савырнен. Савыртеныт. Да умбакыжымат тудо пыташак тӱҥалеш. Тудын шкенжын кӧргывийже уке. Кажне амаллан нунылан гуманитарный полышым пуымо дене тудо йӧршын ӧрканен пытен. Кӱшнӧ каласышым: губернатор верысе калыклан пареҥгым, ложашым яра пуэда. Чынак, пуэдат. Но кунамже, поснак кеҥеж вашеш, шемемаш тӱҥалше американ пареҥгыжым вынемыш кудалтыме деч веле яра пуэдат да тидыжым кугу акцийыш савырат.
Тылеч посна (чукчалан гына огыл) северян-влакын икшывыштым Шем теҥыз воктеке канаш колтат, пенсионер-влаклан адак гуманитарный полышым пуаш тыршат да тулеч моло... Чыла тидыже айдемым, кидым шуэн, вучен шинчышышке савыра. А эрла тыгай полыш ок логал гын, вигак «Молан уке?» манме йодыш шочеш. Пуйто правительстве, губернатор ынде чыла тидым закон почеш ыштышаш. Конешне, правительстве шуко ыштышаш. Эн ончыч шотан пашадарым, пенсийым. Тек кажне северянин, кевытыш каен, «ӱп шогалшаш» акан кочкыш-продуктым, «шӧртньӧ» вургемым шке калтаж гычак луктын пыштыме окса дене налын кертше. Тунам иже айдемын шкем пагалыме куат шочеш да пеҥгыдемеш. А кызыт, мыйын шонымаште, тиде калыкым ӱлык шындымаш веле. Такшым, локтылалтын уже йӱдвел калык. Садланак шочын «йӱдвел менталитет». Тек марий калык нужнан ила. Тек! Но ынышт пуэде тудлан сакый тӱрлӧ гуманитар кумырым. Нуныштат ынышт нал. Тыге тудын ӱмыржӧ кужурак веле лиеш.
Пеҥгыдынат каласышым дыр. Но тиде кочо чын.
Верысе калыкышкак йӱдвелыште коло-кумло ий дене илыше руш, белорус, украин-влакым ушем гынат, йоҥылыш ом лий, шонем. Чаманет веле нуным южгунамже. Толыт мый декем, райгазет редакторын кабинетышкыже да, шинчавӱдыштым йоктарен, шкеныштын неле илышыштым шераш пижыт. «Ончыч тышке пураш лийын огыл, — маныт шоҥго-влак. — Шем пондашанже эре покта веле ыле». Шкемым саеш ужаш манын огыл тидым возем. Шоҥго-влакым мый кеч-кунамат пагаленам, шып гына нуным колыштынам. Тек ойлыжо — тек кеч чонжым лыпландара.
«Материкыште пачерымат пуат. Молан пенсионерже-влак алят огыт кай? Ала але мартеат «материкыште» пачерым сулен налын огытыл?» — йодым Йӱдвелыште ятыр ий илыше редакций пашаеҥ-влак деч.
«А куш нуно каят? Икшывышт шукертак ешан улыт. Кӱлыт мо нунылан шоҥго-влак? Адакшым, «материкыш» кайымек, нуно кужун огыт иле. Кочкын нунын тазалыкыштым йӱдвел. А тыште нуным азала ончат, администрацийыште кажне вуйшиймашыштым колыштыт. Кевытыш пурет — виге нунын палымышт. Темлат нунылан пачерым, но лӱдыт, векат, нуно «материк» деч. Садланак огыт кай. Иктылан эсогыл Севастопольышто пачерым темленыт. Уке, пу Москосо Арбатыште. Мый суленам...
Северян-влак йолташ лияш огыт вашке. Кажныже шке семын, шке кугыжаныш гае ила. Полшат, конешне, ваш-ваш неле годым. Но чоным нигунамат огыт поч, илыш неле манын, огыт шорт. Тыглай айдеме ден начальник коклаште — вончаш лийдыме поргем. Тыште мый вигак вуйлатышын культшым шижым. Подчиненный начальникын кажне шомакшым умшам карен колыштеш да кеч-мо лийже, садак шукта. Оза могыр гыч паяр койыш шижалтешак.

Менталитет да пачер нерген шомакем умбакыже шуем. Ила, мутлан, северянин Певекыште пелашыж дене кум пӧлеман пачерыште и «материкыштат» йодеш кум пӧлеманым. Эх, йолташ, йолташ, кеч умылтаре тудлан, кеч уке, вет «материкыштыжат» калыкше кидым кидыш пыштен ласкан ок иле-е... Туштат пеш шуко нелылык уло. Илыме вер шотыштат. А тудлан нипочом: давай и чыла!.. Ескыч, ме тыште, тазалыкнам чаманыде, йӱдшӧ-кечыже пашам ыштенна!..
Ожно, «коммунист» пагытыште, йӱдвелыш кайыше-влак пеш сайын иленыт. Тылзаш пашадар 300—500 теҥгеш шуын. (Таҥастарашлан — ту пагытыште «Марий коммуна» газет корреспондентын окладше 120 теҥге лийын.) Кевытыште кочкыш-йӱыш ак изишлан гына кугурак. Моско-Певек билет улыжат 170 теҥгем шоген. Илыме вер гына чӱдӧ лийын — времянке-балокым чоҥеныт. Марий Элысе самырык ӱдыр-рвезе семынак чияш иктаж-мом сайракым налаш манын, кинде ден килькам кочкыныт. Тыге тыглай еҥжак тунам 200—300 тӱжем теҥгем поген ситарен. Оксам нигуш чыкаш, пачерым тунам налаш огеш лий улмаш. Кооперативныйланат черет пеш кугу лийын. Машинам кокыт-кумытым от нал вет. И вот толеш каргыме 90-ше ийла. Ушкалла нулалеш тудо сберкнижкасе погымо оксам. Россий мучко. А тыштыже тыглай еҥын самырык ӱмыржӧ мучко сылне ончыклык илышлан изи огыл оксам погышо да трукышто, иканаште йомдарышын уш каен. Книжкаште пеҥгыде окса ятыр улмо годым шоненыт нуно, мутлан, Марий Эл гычак лекше еш, пӧртылаш Йошкар-Олаш, чапле пӧртым налаш, пакчам ончаш... Уке. Чыла тиде ик татыште порволен. Шынден ончо, лудшо йолташ, шкендым нунын верыш. Рожын кӱсен дене мӧҥгӧ пӧртылаш але курымешлан йӱштӧ йӱдвел мландыште кодаш. Арам огыл илалше-влак ойлышт: Певекысе шӱгар утларак шарлыш 90-ше ийлаште.

28.	ВЕРЫСЕ ТОШТЕР

Певекыш толшо кажне унам краеведений музейыш ӱжыт. Тудым «материкысе» дене от таҥастаре гынат, икмыняр тукымын тыршен ыштен кодымо пашаже палынак коеш. Тоштерыште кок пӧлка уло: совет пагыт да тудын деч ончычсо илыш. Экспонат-влак коклаште мамонтын лужо да теҥгече гына ыштен лукмо у значок улыт. Фондшат пеш поян. Тудым але марте шотыш конден шуктымо огыл. Саде фондышто ГУЛАГ нерген материалым кычалмем годым чукча Екатерина Кагьегыргинан папкышкыже пернышым. Папкысе кагазлаште шер гай возен кодымаште тудын илышыже сералтын улмаш. Верысе калыкын тошто илышыж нерген пален налаш пеш оҥай. Садланак саде рукописьым тӱрыснек лудын лектым да шке возымаште кучылтым.
Екатерина Кагьегыргина Анадырь районысо Уэлен («шем мланде») селаште шочын. Кугезышт-влак ондак Чаун районысо Янранай селаште иленыт. Саде села Певек деч кумло утларак меҥге тораште, Шмидт мыс велыштыла верланен.
Катян ачаже пеш чолга сонарзе лийын. Садлан эргыже-влакымат шке сомылланже тыршенак туныктен. Но пӱрымаш нунылан вес корным ямдылен улмаш. Кугурак эрге Алексей Тымнетагин ончыкшым моряк лийын, кокымшо, Ыттоу, — туныктышо, изиракше — Тымневакат ден Вакатгыргин — плотник корным ойырен налыныт. А Катялан йоча-влакым туныктымо сомыл пӱрен улмаш.
Эрге-влакым илышлан ача туныктен гын, ӱдырым — ава. Тудо изинекак мландыште ӱдыр семын чын шинчаш, теҥыз янлыкын шуршолыж гыч пеҥгыде шӱртым пунаш, коваште гыч вургемым ургаш, икманаш, сурткӧргӧ сомылым виктараш туныктен. Южгунамже Катя моло ӱдыр семын уремыш модаш лекнеже улмаш. Но ава колтен огыл. Садланак дыр изишак вуешат налын. Но кунам ава муро семын, ожнысым шарналтен, шыман гына мут мундырам рончаш тӱҥалын, тунам ӱдыр чылажат монден, аван шомакшым чон шулен колыштын да ынде кызытсе тукымлан кеч-кунамат чукча-влакын ожнысо неле илышышт нерген каласкалаш ямде.

Екатерина Кагьегыргинан серен кодымыж гыч
АВАН МУТ МУНДЫРАЖЕ
КАГЬЕГЫРГИН

Тыйын Кагьегыргин кочат уло Янранай кундемлан эн чолга сонарзе лийын, ӱдырем. Арам огыл калык тудым эрмечин — патыр — манын. Тудо копьемат, гарпунымат тура кышкен, сонар гыч мом-гынат да садак конден. Садланак кочкаш эреак лийын. Ешыште тале да пиалан сонарзе улмо годым эре сай. Но акрет пагытыште пӧръеҥлан илен лекташ да эше тале сонарзе лияш куштылгыжак лийын огыл. Теҥыз ден тундра изинекак лӱддымӧ, виян да йӱштӧ-шокшым чытен илен лекшым гына пагалат. Кагьегыргинат лачак тышке илен шуын.

 
Уло мо чукча-влакын ончыклыкшо?

Пакка ачаже тудым шым ияшымак сонарыш шӱдыркален. Тамле омо дене ласкан малыше эргым эрдене эрак помыжалтен да пычкемыш уремыш лекташ шӱден: каваште могайрак пылора, мардеж кушеч пуа, теҥыз ласка мо? Кагьегыргин — чулым рвезе, ончыклык игечым пеш вашке умылаш тунемын. А йӱдвел игече моткоч ондалчык, шыде, тудо нигӧмат огеш чамане, ик кечыште шке койышыжым ала-мыняр гана вашталтен кертеш. Тудым ушышто пеш чот кучыман. Уке гын илен от лек. Садланак икшыве-влакым игече кузе вашталт кертмым палаш изинекак туныктеныт.
Южгунамже ятыр жап шинчат кужу теле йӱдым малай-шамыч коча-коваштын йомакыштым, сонарзе-влакын ойыштым колыштын да вара тамле омо дене мален колтат. Туге гынат эрдене коча-ача уныка-икшывыштым чаманыде помыжалтат да шокшо яранге гыч уремыш игечым эскераш поктен колтат. Илен-толын тидыже икшыве полкын вӱрышкыжак шыҥен. Но эн тӱҥжӧ — пӱртӱсым умылаш тунемын.
Ава тыгодым шке семынже ӱдыржым илышлан туныктен. Удырланат эрдене эрак помыжалташ пернен. Изи годым ӱдыр аван сомылым ыштымыжым шекланышаш. А изиш гына кушкылдал шумекыже, ятыр сомылжо тудын ӱмбак возеш: коятулым ылыжтышаш да эскерышаш, чайникым сакышаш, кочкышым ямдылышаш.
Ӱдырамаш-влак кочкышым ямдылыме годым яранге оза ынде шкежат уремыш игечым шымлаш лектеш. Йырваш ончыштеш, эскера, эргын шомакшым терга. Эрге игечым чын ойлен гын, мокталта, уке — шыман гына йоҥылышыжым умылтара.
Игечым шке шинча, шижмаш дене тергымек, тундрыш але теҥызыш сонарыш лекшашым иктешла. Тидым вараже чийыме вургемже гычат вигак тогдаяш лиеш.
Сай озавате кӱлеш вургемым ончылгоч ямдыла: кошта, туржеш, кажне вишым шымла, тумышта. Кок кухлянкым: иктыжым, коваште могыраным, чукча-влак чара могырыш чият, вес кухлянкым — мӧҥгешла; кок йолаш: йымалже пӱчӧ коваште гыч ургымо, тӱжвалже — нерпа коваште гыч; йолышто — нерпын пеҥгыде коваштыж гыч ургымо торбаса (ме тудым унто семын умылышаш улына). Но унта дене таҥастарымаште тудо утларак куштылго да шулышыжат кӱчыкрак. Упшымат коваште гыч ямдылат. Чыла вургемым туге сайын ургымо, ик вишым от му, нимогай мардеж ок пуро.
Кагьегыргинын ачаже Паккы сонарыш каяш ямдылалтын. Тудо эше ярангысе шыҥалык гычак тымык игечым шижын. (Яранге кӧргыштӧ эше коваште шыҥалык уло. Тушто чукча-шамыч малат, кочкыт. Тушто кеч-могай йӱштӧ дечат аралалташ лиеш.) Садлан ты гана йочам ок помыжалте. Йоҥылыш ок лий. Чынже денак, уремыште моткоч чапле игече. Касвел-эрвел мардеж шыман пуа. Тугеже ийым сайынак ишен да ынде теҥыз ласка. Паккы корныш лектеш.
Теҥыз ийыште Паккы ошмаскан кышажым шеклана. Воктенжак кок маскаиге ошкылын. Кыша свежа. Тугеже шукерте огыл гына эртеныт. А теве нерпын свежа ийрожшо. Тудат тораште огыл. Ий верын-верын эше пешак вичкыж. Садланак янлык кыша дене пеш шекланен ошкылман. Йолышто — вельвыегыты (ече — «корак чапа»), кидыште — копье, кыдалыште — кӱзӧ, тупышто — нерпа коваште гыч ургымо мешак. Паккы пеш эскерен ошкылеш, южо вере ондак ийын пеҥгыдылыкшым ечыж дене терген налеш. Южгунам тудо, ий курыкыш-торосыш кӱзен, йырвелым шеклана: куштырак маска? Уке, ок кой. Паккы адак вашкыде ончыко ошкылеш. Адак ий курыкыш кӱза. Теве тудо! Ошмаска нерпым кученат шуктен. А маскаиге-влак, кӱрыштын-кӱрыштын, свежа шылым авызлат. Тыгыдылан шуко кӱлеш мо? Кочкыч да ваш-ваш поктылын модашат тӱҥальыч. А аваже изиш ӧрдыжтырак чон падырашыштын ласкалыкыштым эскера. Тиде жапыште, куштылгырак лийже манын, Паккы ечыжым, мешакшым кудашеш, иктураш поген опта. Йыштракын ий моклака кокла гыч маска могырыш нушкаш тӱҥалеш. Иге улмо годым кеч-могай янлыкат осал, тушманым тора гычак шижеш. А сонарзым пӱртӱс эше чоялыклан туныктен. Но теве ий моклака-влак пытат. Ончылно — виш ий пасу. Шылашат нигушко. Тунам сонарзе кынелын шогалеш да лӱдде маска могырыш тарвана. Ошмаскат сонарзым шижылалта. Тудо ок пале — мо тугай копье. Но кызыт тудым икте гына, пӱртӱс, ава инстинкт койыш ончыко, лӱддымӧ сонарзе ваштареш илаш-колаш шогалаш ӱжеш. Тудо сонарзе ӱмбаке тӧршта. Но сонарзын копьежо тыгодым лач маскан шӱмышкыжӧ керылтеш. Вес семын тудо ыштен огеш керт. Тиде — ача-кочан туныктен кодымо писылык, лӱддымылык. Сонарзе ошмаскаиге-влакымат тунамак шӱшкыл пышта. Нуным илышым кодаш огеш лий. Уке гын нуно айдемым кочшо маскаш — коочаткош — савырнат. Шкет кодшо, сонарлан тунем шудымо маскаиге вилям кочкаш тӱҥалеш. А кушкын шумеке, нимогай янлык дечат, айдеме дечат огеш лӱд. Мо чонаным ужеш — вигак пытараш тырша. Садлан сонарзе-влак маскаигым ава маска дене пырля пуштыт.

 
Тундрышто

Тыге Паккы вигак кум янлыкым сорлыкла. Сонарзе эн ондак ава маска коваштым нийлаш пижеш. Маска коваште пеҥгыде гынат, сомылым эркын, шыман шукта. Вара шарен пыштыме маска — мыняр наҥгаен кертеш — свежа шылым пӱчкеден опта. Коваштым нерпын шуршолыж гыч ыштыме пеҥгыде шӱртӧ дене урга. Кажне сонарзе тыгай име ден шӱртым эре пелен коштыкта. Ынде, кандыра дене кычкалтын, саде коваште-мешакым ий мучко шӱдыренат наҥгаяш лиеш. Моткоч йӧнан. Паккы вашка. Тудо маскалан ятыр жапым йомдарен. Пычкемышалташат тӱҥалын. Тудо Янранайыш шунеже.
А мӧҥгыштӧ тудым вучат. Кочкышым кычалын кайышына пеш кужун уке-е! Огыт мале. Теҥызыште чылажат лийын кертеш. Вет Паккы осал маскам сонарлаш каен. Ала тудым ошмаска-коочатко кошартен?! Ала ий йымак порволен?! Тыгай годым ик пошкудат йомшым кычал ок кай. Колен гын, Илышым пуышо тыге шӱден. Ала айдеме Илышым пуышо нерген ик жаплан монден колтен, кӱлеш годым надырым пуэн огыл? Монден? Мом ынде ыштет — пӱртӱсак тыге шӱден дыр. Ик сонарзе весым утара гын, Илышым пуышо утарышым кошарта: утарыме айдеме умбакыже илаш тӱҥалеш, а утарышыже кола. Садланак чыланат тидым Илышым пуышын ончалтышыж дене аклат: кӧлан пӱралтын гын, тек кола.
Лачак изи Кагьегыргин ден кугурак акаже гына нерым шупшыт, ласкан малат, тамле омым ужыт.
Уремыште пычкемышалтынат шукта. Вуйыш тӱрлӧ оккӱл шонымаш-влак толыт. Пелаш ок мале, шоҥго-шамычын омо уке. Чылан шып гына тӱрлым шонкалат. Тыгодым трук лум кочыртатыме шокталта. Йывыртыше пелаш тӧрштен кынелеш. Пӧртылын! Да яра огыл! Тудо кочкышым конден! Тыманмеш ярангыш пура да корка тич вӱдым луктеш, уна-влакым сийла.
Каласышым, Паккы шылым чылажымак мӧҥгӧ конден огыл. Ятыр ужашым тушто, сер деч тораште огыл, ий ӱмбалне, коден.
Ярангыште — пайрем. Коча ок мале. Кова йол ӱмбалне. Маска коваштым рончат, а тушто — йошкар свежа шыл моклака. Коча йывыртен гынат, шомакым ок кышкылт, эркын ойла:
— Да-а! Шукертсек ме свежа шылым ыжна уж!
А пелаш тыгодым сонарзылан полша. Пӱжвӱд дене нӧрышӧ вургемым коятул ӱмбаке чаткан сакала, чыла куптырым йыгалтен налеш. Уке гын кошкымеке, капым корштараш тӱҥалеш. Пелашын вургемым шотыш кондымо гутлаште шоҥго кова-влак, шылым подыш пыштен, тул ӱмбакат сакен шуктат.
Вара чылан ямде кочкыш йыр верланат. Эрге шоҥго ачалан маскам кузе верештме, теҥыз да кушто шылым кодымо нерген каласкала. Жап шукат ок эрте, пӧръеҥ-влак малаш возыт. Ӱдырамаш-шамыч огыт вашке. Нуно, маска шылым тыгыдын пӱчкеден, шолыш шӱшкыт. Вара тудым каструльыш пыштат да коятул ӱмбалан сакалтат. Коя шке семынже пичын йӱла. Садлан тушко мокым ешарат. Чылт сорта тул. Шыҥалыкыште пич лиешат, пурымаште сакыме коваштым изишак почыт. Адакшым тыге малаш вочшо пӧръеҥ-влакланат куштылгырак лиеш. Чонланат ласка, весела.
Шыл шолаш пурымо гутлаште озавате маска йолым шотыш конда, коям корен налеш. А маска йолын коваштыже нарынчырак, кӱчшӧ — шеме. Ошмаскан тӱрвӧ ден нержат шеме. Садлан нерпа деке лишемме годым ушан ошмаска нержым чапаж дене петыра. А ораде нерпа огешат умыло — ала ий моклака, ала маска лишемеш. Тыгак ошмаскан умшашкыже логалеш...
Ава, сомылым кошартымек, эрге-влакым да ӱдыржым помыжалта. Вет пошкудо-влак Паккын толмыж нерген огыт пале.
Эрге-влакат, помыжалтмек, шинчам пашкартат: «Кузе тыге? Ачан толмыжым шижынат огынал. Кайымыж годымат малышна, пӧртылын — адак малена».
— Чийыза вашкерак, ӱжса унала коча-кова-влакым! — ава уло родо-тукымым лӱмышт дене ойлаш тӱҥалеш.
Ваш-ваш ӱчашен, лӱдыкшӧ сонар гыч ача таза да эше шыл дене пӧртылмылан куанен-йывыртен, шочшо-влак Янранай мучко куржын колтат. Эрге-влак — ик могырыш, ӱдыр — весыш.
Шоҥго кова ден коча-шамыч пагален ӱжмылан Паккын ярангышкыже пагаленак вашкат. Ваш-ваш саламлалтыт. Вашкыде, шыҥалык кок могырым шинчыт. Озавате нунын ончыкышт пу подносым — кэменым — шында. Тушто ора дене маска шыл кия. Шоҥго-влак кочкаш тӱҥалыт. Нуно моткоч йывыртеныт.
Кочкыш деч вара эркын-эркын мутланымаш ылыжеш. Тыгодым коча-шамыч шкеныштын самырык, сонарыш коштын кертме пагытыштым шарналтат. Иктат вараш ынеж код, кажныже чоярак, кажныже янлык койышым сайынрак пала. Изи Кагьегыргин кажне шомакым колышт нелеш. Тидат урок, шинчымаш, илышыште пеш кӱлеш. Вара тудо чыла колмо шомакым йолташыже-влаклан каласкала.
Теве ынде чылан кочкын, мутланен темыт да шаланат. Вара полшаш ӱдырамаш-влак толыт. Нуным ондак пукшыман. А эрлашыжым пӧръеҥ-шамыч ий ӱмбалне кодымо шыллан тарванат.
Игече пеш сылне. Пӧръеҥ полко сонарзын кышаж дене шылым вашке муеш, коклаштышт шелеш да кажныже шке ярангышкыже наҥгая. Ынде кажне ярангыште свежа шыл уло.
Маска коваштым коя деч эрыктыме. Пӧръеҥ-влак, шинчалан теҥызыште ий рожым ыштен, коваштым вӱдыш кудалтат. Тушто креветке-шамыч коваштыште кодшо коям йылт кочкын-эрыктен пытарат. Вара, вӱд гыч лукмек, пун могыржым кужу жап лумышто туржыт. Коваштым мушмек, йол вел гыч кандыра дене ныл меҥгыш кылден шындат, ӱмбакыже, шупшылалтше манын, пырням пыштат. Тыге коваште теле-шошо мучко кечаш тӱҥалеш. Тек кодшо куштыражым мардеж эрыкта.
Паша ышталтын. Ынде полышкалыше-влакым угыч пукшыман. Тутло кочкыш деч вара адак мутланымаш ылыжеш. Тыштак самырык тукым йыр пӧрдеш, илалше-влакын каласкалымыштым пылыш шогалтен колыштеш. А сонарзе-влак, илышыштым шергалын, оҥай деч оҥайым шарналтат, каласкалат. Каласкалат да южгунам воштыл колтат.
Эн виян да тале янлык — умка манме ошмаска. Тудым кучаш пешакак неле. Коваштыжым пычал да патрон деч моло сатуланат вашталташ лиеш. Телым чукча-шамыч утларакше нерпым, а шошо велеш лахтакым кучен кочкыт. Шыл ден коя уло гын, ярангылан тиде пеш кугу пиал. Но чыла тиде лийже манын, пеш сайын теҥызым палыман.

 
Тундрысо чукча-влак илат чумышто огыл, а ярангыште

Теҥыз ий дене комыжлалтме пагытыште самырык сонарзым туныкташ тӱҥалыт. Ача але коча икшывылан нерпым кучаш кузе сетьым шындыме нерген ойлен-ончыктен туныкта. Икшыват йывыртен: вет тудат ынде, кугыеҥ семынак, сонарзе корныш лектын. Илалшын кажне шомакшым колыштын, кидым-йолым тудын семынак модыкта.
А эше шоҥгырак ден изиракше ачашт ден изаштым сонар гыч вучат. Ужыт тудым тора гычак — вачыш икмыняр нерпым сакалтен. Тунам коча ик нерпыжым йочалан пуаш шӱда. Садет вара э-э пеҥыж-пеҥыж шупшеш тудым яранге деке. Тек шупшшо. Тиде тыгак лийшаш. Яклака ийыште тудым шупшаш эше лиеш. А серыш лекмеке изи малай шым пӱжвӱдым йоктара. Но коча воктенак. «О-о, могай тый патыр улат!» — икшывын кумылжым нӧлта да кушеч-кузерак шупшаш каньылырак улмо нерген шижтара. Яранге дек лишеммеке, изи йоча ачаж семынак нерпым омса воктек шӱдырен конден пышта да аважым вучаш тӱҥалеш. Тудо сонарзе-влакым корка вӱд дене вашлийшаш, ондак нерпым йӱктышаш да кодшо вӱдшым теҥыз могырыш кышкалшаш. Тыгай йӱла. Вара иже теҥыз янлыкым шокшо ярангыш пуртат да кочкышым ямдылаш тӱҥалыт.
Шужышо пошкудо але шкет кодшо ӱдырамаш-влак сонарзе-влакын могай лектыш дене пӧртылмышт нерген писын пален налыт, пиалан яранге деке вашкат да оза-шамыч нунылан тунамак шыл моклака ден коям кучыктат. Южгунамже тыгат лиеда: пуэда озавате пошкудыштлан шылым, а шкаланышт вуй, поч, ласт да кӧргарвер гына кодыт. Мом ыштет, тыгай йӱла. Мо улым сакет тул ӱмбак. Сонарзын пиалжылан йоча-влак моткоч йывыртат — чечас нуно свежа шылым кочкыт. Шыл шолаш пурен. Но ӱдырын вес сомыл: тудо шыл моклака-влакым коштын кертдыме шоҥго-влаклан нумалеш. Ӱдырлан вашеш «Подда нигунам рожан ынже лий» манын тауштен, пӱчӧ шоло гыч ыштыме тутло «кампеткым» (тудым самырык пӱй веле чыта) пуат. Ӱдыр мӧҥгеш ярангыш моткоч йывыртыше пӧртылеш. Ешыште — пиал: чыла пошкудым сийлыме, нигӧн ӧпке уке...
Шошо. Леве да виян «южак» утларак чӱчкыдын пуаш тӱҥалеш. Тыгай годым теҥызат талын кожгана.
Икана эрдене Паккы, помыжалтмек, мардежым колышт кия. Уремыште пуйто тымык. Тунам ача Кагьегыргиным кычкыра да игечым шымлаш колта. Пӧртылмеке, эрге «Кечывалвел мардеж кугужак огыл» манын ойла, «Теҥыз ӱмбалне пыл шеме, изирак лум лумеш».
Паккы вашка: тугеже ий торлен, вӱд яндар, сонарыш лекташ лиеш. Ачаже тудым лӱдыкшо нерген шижтара, вет игече шошо велыш каен. Туге гынат Паккы корныш лектеш.
Кечывал тура мардеж утыр талышна. Тылеч вара Паккы мӧҥгыжӧ ыш пӧртыл. Йӧршешлан йомо...
Ойго тольо Паккын ешышкыже. Яранга оза йомын. Паккын ачаже шоҥго, ӱдыр уныкам вашке марлан пуыман, Кагьегыргин сонарлан эше кушкын шуын огыл. Мом ыштет, ынде шоҥгылан, нӧргӧ уныкам вӱдалтен, сонарыш кайыман. Иктылан уло мастарлыкым, весылан шинчымашым пуыман, а кокымшыжлан тунемман да тунемман. Жап эртыме семын шоҥгыжо эшеат лунчырга, а Кагьегыргин сылне патырыш савырна. А ик кечын коча вес тӱняш кая, тудо пытартыш тат марте уныкаж дене кугешнен ила. Жап шумек, Кагьегыргин ӱдырым налеш, ярангыш адак пиал толеш. А вара кова, пелашыжым поктен, вес тӱняш кая.
Кагьегыргинын ондак ӱдыр шочеш. Ача тудым моткоч чот йӧрата, йӧрата эрге семынак: эрдене эрак помыжалтен, игечым колышташ колта. Но ава пала, ӱдыр эн ондак ярангыште оза лийшаш, садлан тудым шке семынже туныкта: чайникым шындаш, эр кочкышым ямдылаш, кажне эрдене малыме коваштым почкаш... Ӱдыр пеш сылне кушкын шогалеш. Садлан ӱдырым ончаш Янранайыш мӱндыр илемла гычат качымарий-влак толедаш тӱҥалыт...
Тиде увер Янранай деч тораште огыл илыше Проосгин поян чукча декат миен шуэш, да тудо Кагьегыргинлан ик гана огыл ӱдырым марлан пуымо нерген шижтара. Но Кагьегыргин тиде опкын да осал пошкудым пеш сайын пален, садланак ӱдыржым орлыкыш пуаш тореш лийын. Проосгин тыгай намысым ок чыте. Икана тудын тарзыже-влак Кагьегыргиным теҥыз воктене ваҥат да копье дене шурен пуштыт. Сылне ӱдырлан Янранай гыч Уэленыш куржаш верештеш. Тушто тудым шкет илыше шоҥго-влак ӱдыр семынак илаш пуртат, туштак Тутай кочатлан марлан лектеш. Кейнына индеш йочам ышта. Кумшо эргылан, тыйын ачатлан, Кагьегыргин коча лӱмеш Кагье лӱмым пуат. А изирак кок шольо — Кэйнувги ден Кэйнытегин — коватын лӱмжым нумалаш тӱҥалыт.

СУЛЫКЫМ КАСАРЫМАШ

Шыже. Тундрышто шудо саралген, варажым йӱштӧ тудым йӧршын лывыжтыш. Молгунамсылак шторм деч ончыч теҥыз моткоч шып шогыш, чылт чурийончыш гай. Сонарзе-влак кугу пуш дене эрдене эрак теҥызыш лектыч. Кечывал деч вара селашке пуш почеш пуш пӧртылаш тӱҥальыч. Колым, моржым ятыр кученыт. Сер воктене калык шуко погынен: шоҥгыжо, йочаже... Чыланат пашам ыштат. Теҥыз янлыкым инат, эрыктат, пӱчкедат, лӱмын аралыме верыш, вынем-лакыш, нумалыт. Вашкыман. Вет вашке кужу теле толеш. Южгунамже ий моклака-влак ондакак серым курык семын темат да уло села, еш кочкыш деч посна кодеш.
Сай оза кочкыш шапашым ямдылыме нерген кеҥеж гычак шонаш тӱҥалеш. Тунам чонланат ласка: еш, пий-влак шужен огыт коло. Улыт илемыште эше шкет илыше шоҥго, черле-влак. Нунын верчынат шонкалыман, нуныланат ситыше кочкышым ямдылыман. Тыге лийын да ончыкыжымат тыгак лийшаш. Вет йӱдвелыште илыш пеш неле. Кажне кечын кеч-могай еш черланен але кочкышым кондышо деч посна кодын кертеш.
Икмыняр кече сай игече шога. Но теве Нэптылен сопко ӱмбалне, шучкым шижтарен, пылора койылалта. Теҥыз эше шыма. Ынде кушеч мардеж пуалмым вучыман.
Эрлашыжым Сэнлюквин курык шеҥгеч кугу шхуна койылалта. Тудо, ош мардежоҥжым овартен, моткоч сылнын лойгалтын, илем деке лишемеш. Шхуным вашлияш уло калык теҥыз серыш лектеш. Пӧръеҥ-влак вӱд воктенак улыт, йол йымалнышт икшыве-влак куржталыт. Ӧрдыжтырак тыматлын гына ӱдыр-вате-влак шогат. Нуно моткоч сылнын чиеныт. Утларак чолгаже чызе коймо марте пурла вачыжым чараҥда. Йӱштыштӧ коваштыже йошкарга, чызе вуй утларак шемалга, пеҥгыдемеш. (Тыгай верысе йӱла. Мом ыштет.) Чыла тидыже пӧръеҥым алгаштара, сулыкыш шӱка.

 
Тӱшкан луктыныт серышке китым

Пӧръеҥ-влакат почеш огыт код. Но сайынже поянракше веле чия. Тыглайже лювык-лавыранак куржталеш.
Изижге-кугужге шхуна гыч сатум ястараш тӱҥалыт. Пашам кошартымек, пазар ылыжеш. Торговой-влак моткоч ушан улыт, но чукчажат тыглай огыл. Шушаш теле могай лийшашым нигӧ ок пале. Садлан поян чукча маска, пӱчӧ, моло янлык коваштым эн ондак эн кӱлешанлан вашталта: пычалым, патроным, сурткӧргӧ сатум пога... Тылеч вара торговой ешартышыжлан спиртым тушкалта гын, тудо тореш ок лий. Но спиртым вигак огеш йӱ. Тудо пала тиде вӱдын алгаштарыше вийжым. Садлан вашкерак ончыклык шапашлан пышта. Кужу телым толеш, мутлан, тудын деке кӱлешан айдеме, вот тунам луктеш саде тулвӱдым да моло дене пырля шкежат подылеш.
Весе гын уло-уке коваштыжым виге саде вӱдланак гына пуа. Подылмек, чыла монда: ватыжымат, икшывыжымат... Но ӱдырамашланат тӱрлӧ кырча-марча кулеш вет: шер, кӧрж, ситце, фарфор чашка... А налаш нимо дене. Кугыза чыла йӱын пытарен. Садлан вате шхуным эн сай чиемже дене вашлиеш, ала толшо пӧръеҥ гыч иктажше тудым ончалеш. Пелаш тидым шижеш, чонжо дене ушкалаш пижеш. Но мом ыштет?.. Тудо пала пелашыжын шонымашыжым. Садлан ушкалымыжым сорлыклаш тырша. Шке титакан...
Пазар эркын мучашке лишемеш. Кажне чукча кӱлеш сатум налын. Серыш шхунын уло командыже вола. Капитанже эше шаҥгак чара пурла вачан самырык сылне ӱдырым шекланен шуктен. Тудын шӱмжым шӱтен ончалшаш гай вичкыж шем шинча, шем кӱжгӧ ӱппунем шаҥгак сорлыкленыт. «Ол райт!» — чон канен ойла семынже. Капитан мом ыштышашым пала. Тудо тыгай походыш икымше гана огыл лектеш. Садлан саде ӱдырамашын марийже — Омрытегин — дене ондакак палыме лийын. Калык яранге еда шаланаш тӱҥалме годым, капитан Омрытегин дек лишемеш да тамакым темла. Вияш, кужу капан Омрытегин сайынак руштын шуктен. Садлан яра сийлыме тамаклан пешакак йывырта. А капитан чукча-влакын йӱлаштым пала, ынде тудо чытенак унала ӱжмым вуча. Тудо костенечымат ямдылен — тӱрлӧ арверым. Тидланат чукча-влак моткоч йывыртат. Чапле тамакым тӱрген пытарымек, Омрытегин капитаным шкеж деке унала ӱжеш.
Рагтына марийже толмылан свежа морж шылымат шолтен шуктен. А марий шкетын огыл, капитан дене пырля толын. Подылыт нуно пеҥгыде спиртым, пурлыт морж шылым. Спирт деч вара йылме рудалтеш. Тӱрлӧ нерген мутланат.
Рагтынанат спирт деч вара вуй изишак аҥырга, чурий йошкарга. Коваштыже сылне тӱсым налеш. Шем, неле ӱппунем уке-уке да чара оҥыш возеш. Тунам озавате ӱппунемым шеҥгеке кудалта, тыгодым оҥ адак чараҥеш.
Коятул иземме дене ярангыш тымык вузалеш. Оза тӱкнылшӧ йылмыж дене ватылан малаш шыҥалыкым ямдылаш шӱда. Озавате ярангым петыра, марийжыланат, уналанат пушкыдо малыме коваштым шара. Вара, ешарен, эше икмыняр коятул сортам ылыжта. Тыгодым ярангыште волгыдо да шокшо лиеш. Чонланат ласка. Пӧръеҥ-влак кыдал марте вургемыштым кудашыт. Рагтына шинча йымач йыштракын унам эскера. Тудын капше ала-молан йӧршын вестӱрлӧ: коваштыже ошо-ошо, а кап мучко пунжо рывыжын гай — йошкарге-тул. Пеҥгыде кап-кылан пӧръеҥ-влакым озавате эре йӧратен.
Рагтына марийже дене шукертсек ила гынат, юмо икшывым пуэн огыл. Садлан марий вес пӧръеҥ дене малаш ок чаре — эрге гына шочшо. Вет чукча-влакын тыге — мыняр шукырак эрге йоча, тунар тудо поянрак да пиаланрак. Йочадыме марийым огыт пагале. Омрытегин шке титакшымат шижеш, тудак йочам ыштен огеш керт. Садлан чонжо дене ушкален, сырен гынат, ватыжлан вес пӧръеҥ дене малаш чаракым ыштен огыл. Тиде ганат, ӱдырамашын койышыжым шижын, американец кӱлеш жапым вучен гына кия.
Чукча-влакын тыгай йӱла: ярангыште ӱдырамаш-влакат пеле чара шинчат. Тиде нигӧм ок ӧрыктаре. Рагтына молгунамсылак ӱмбал вургемжым кудашеш. Сылне кап-кыл, йоча шупшмым палыдыме оҥ американецым тунамак кожгата. Тудо ӱдырамашын шӱйышкыжӧ шерым сакалта да воктекыже ситце пӱчкышым пышта. Озавате пӧлеклан моткоч йывырта. Но тыгодымак тиде — унан умбакыже мом ыштышаш кумылжым ончыктышо пале. Унан кумылжым оза шижеш, ынде тудо яранге гыч кузе лектын каяш амалым гына кычалеш. Тудо лектын гына шукта, капитан самырык ӱдырамашым ӧндалешат, шыман оҥжым шупшалеш.
Ик жап гыч руштын пытыше оза пӧртылеш да капитанлан игече вашталтме нерген умылтараш пижеш. Но капитан тудын ик шомакшымат ок кол. Тудын ушыштыжо Рагтына веле.
Верысе чукча нигунам йоҥылыш огеш лий. Шхуна нерже дене касвел могырыш савырна — Гыварат курык ӱмбалне лӱдыкшӧ шем пыл оварен. Омрытегин ушкалыме дене ала-могудеште айненат колта: теве ала-могай йот мланде гыч толшо пӧръеҥ, тӱрлӧ пӧлек дене алгаштарен, тудын пелашыжым туржеш. Но кокымшо, эшеат виян шонымаш содыки икымшым сеҥа: а трук йоча лиеш?! Ондак тудо капитанлан игече вашталтме нерген ынежат ойло ыле. Но вет тыге ышташ огеш лий, чукча-влакын тыгай койыш уке. Садлан американецлан эше ик гана умылтараш пижеш. Но капитанын ушышто йӧршын весе. Садлан вашкерак корка тич спиртым тема, Омрытегинлан шуялта. Оза, конешне, тыгай деч тореш огеш лий. Подылеш да тунамак руштын кудалта. Вара эше кужу жап тудо шке семынже я капитаным вурсен, я игече нерген вудыматен шинча да мален колта. А Рагтына дене капитан тиде йӱдым чыр омымат огыт ыште...
Илемысе моло чукча-влакат игече вашталтме нерген ойленыт.
Эрдене капитаным вӱдтолкын йӱк помыжалта. Ярангым мардеж лупша. Воктене ноен пытыше Рагтына мала. Капитан йыр ончыштеш. Оза уке. Вуй шелеш. Тудо уремыш лектеш. Теҥыз могырым тале мардеж кӱрышт-кӱрышт пуа, вӱдшӧ шоҥешталтме дене чылт ошын коеш, вуй ӱмбалнак шем пыл иеш, йӱр лупша. Кушто команде? Кушто шхуна? Нимат уке. Сер воктене чукча-влак шогат, шхуна деч кодшо пудыргым эскерат.
Томаша! Шхуна шаланен! Ик жап гыч сер воктене команде чумырга. Чыланат теҥызыш ончат. Вет вашке теле толеш, а мӧҥгӧ ынде пӧртылаш нимо дене. Мом ышташ? Куш пураш? Икте гына кодеш: телым тыште эртараш. Яндаррак ярангым ойырен налын, капитан да тудын командыже илем мучко шаланат.
Ондак нунылан чылажат йӧндымын чучын: коваште вакшыш, коя шыл кочкыш, но илен-толын нунат чукча илышлан тунемыт да чукча семынак илаш тӱҥалыт.
Илемысе шоҥго-влак благословитлат: ятыр ӱдырым вес мланде гыч толшо пӧръеҥ-влаклан пуат. Южо ӱдырамашыже ик жаплан шкенжын марийжымат кудалтен кода. А вара, пӱртӱсын пуымо жап гыч, йоча-влак шочаш тӱҥалыт. Нуно йӧршын весе улыт, чукча илемыш толшо калыкын сынышт пуреныт: икте — почылтшо канде шинчан, весе — шем кудыр ӱпан, чурият шеме, чылт негр. Тиде пагытыштак Рагтынат йочам ышта.

ОШ ПУРАК

Поян теҥыз нигунамат поянлыкшым ок чамане. Тудын кочкышыжо нужналанат сита. Ит ӧркане гына, лек шторм деч вара да эрте теҥыз сер дене. Мом гына тушто от му: теҥыз ковыштам, крабым, колым, сусыр моржым, китым, нерпым, шотан пырням, тулым олташ пушеҥге вожым... Южгунам утларак пиаланже моржын пӱйжымат верештеш. Тиде пӱйым торговой-влак пеш налыт, кеч-могай сатулан вашталташ лиеш.
Таче Аймет кочаланат пиал шыргыжалын: тудо кугу гына моржым муын. Шылже эше пужлен огыл. Тугеже теле мучкылан пий-влаклан кочкыш ситышын лиеш. Тудо морж ӱмбаке палым-тамгам — кӱ моклакам — пышта. Тетла тудым нигӧ ок тӱкӧ. Вара тӱрлӧ кленчам муэш. Ала тудат озанлыкыште кӱлеш лиеш манын, ораш чумыра. Тыгутлаште мешакым ужылалта. Тораштат огыл — весе, кумшо, нылымше... Кӱзым луктын, мешакым шыман гына пӱчкеш. А тушто ала-могай ош пурак. Чукча тудым тамлен онча — йылмыш пижедылше, тутло огыл. Садлан ош пуракым серышкак почкалта. Тудым, мардеж погалтен, ӱштылаш тӧча. Мешак сай, озанлыкыште пешак кӱлеш лиеш. Тек ӱдырамаш-влак шкаланышт трусикым мойн ургат. Садлан мумо уло мешакым ястара да, погалтен, мӧҥгыжӧ наҥгая.

 
Теҥыз серыште илыше чукча-влак моржым кученыт

Илемыш миен шумек, телылан илаш кодшо американец-влак тудын нумалтышыштыже палыме мешак-влакым ужыт да кушто мумо нерген йодышташ тӱҥалыт.
—	Тушто, серыште, — кидым лупшалеш шоҥго. — Тыште ала-могай ош пурак ыле. Мый тудым виге ястарышым, — умылтара тудо торговой-влаклан, а шкеже самырык-влаклан морж нерген умылтараш вашка: — Тудым писын гына кылме лакыш наҥгаяш кӱлеш.
—	Могай тый ораде улат! — кычкыралын тыгодым капитан ӧрын шогалше Аймет ӱмбак да, кидше гыч мешак-влакым шупшын налын, кочан ончыктымо могырыш куржеш. Почешыже — уло команде.
Мом мумым пырче йотке погеныт торговой-влак. И вот тунам гына Уэленыште илыше-влак пален налыныт: ош пуракет ложаш лийын. Тудын дене лашкам ышташ гын, моткоч тутло улмаш. Тылеч вара чукча-влак коваштыштым ложашланат вашталташ тӱҥалыныт.

29.	ЧУКЧА ШОМАК ЙЫР ТОМАША

Тиде томаша нерген мылам Певекыште илыше шофер В. В. Калугин каласкалыш. Ондак тудо Иультин районышто илен. Но варажым пӱрымашыже Певек олаш конден.
— Тунам мый Иультин—Амгуэма—Эгвекинот трассыште кудалыштынам, — тӱҥале Виктор Викторович,— тӱрлӧ грузым шупшыктенам. Коклаштышт — кок шӱдӧ меҥге: Амгуэм марте — индешле. Чукоткышто водительлан ыштышылан тиде корно кужужак огыл гынат, пеш тӱткӧ лийман. Корным кажне гана мӧҥгеш-оньыш икмыняр гана висымек, тый тудын кажне савыртышыжым, кажне лакыжым пален налат. Палет кушто ондакак газым темдалман, кушто — тормозым. Чылажат вуйдорыкышкак шыҥен шинчын, а шкеже мурым муралтет, але еҥгавате нерген шыргыжал шарналтет. Вара грузым кодет Эгвекинотышто да адак мӧҥгеш — Иультиныш.
Тиде корнымак такыртеныт мемнан автобазыштына ыштыше кок йолташ — Семеныч ден Степаныч. Нуным чылан тыге маныныт. Вашлийыт веле, адак трассышт нерген лодымандат: кӧн кушто орава пудештын, кӧ могай лакым шекланен шуктен огыл... И вот каласкала икана Семеныч Степанычлан пытартыш рейсше нерген:
—	...Лишемам кӱвар деке, ончем — тумна.
—	Тиде могай тыгай кӱвар деке?
—	Ну, Амгуэм деке миен шумаште, кузе гала...
—	Эх, тый!.. Саде эҥержым иктаж тӱжем гана эртенат чай, садак шарнен от керт!
—	Да ушыштемак саде эҥер лӱм. Укое-мое... хой... гум. Ай, кораҥ, йӧршеш аҥыртарышыч!
—	Тыште шарнашыжат нимомыс: Укоечхойгуам. Вуешет лоден шынде. Вара тергем, — тыглай гына каласыш Степаныч.
—	Да кораҥ тый!.. — вуеш нале Семенычшо.
А шофер коклаште туге вет: кеч-могай шекланен шуктыдымо шомак гычат мыскарам ыштат. Тылеч вара кажне гана вашлиймышт годым Степаныч Семенычым йодышыж дене шуркалаш тӱҥале:
—	Семеныч, шарналтышыч мо эҥер лӱмым?
А садыже сыра, савырнен веле ошкылеш. Садлан иканаже Степаныч саде эҥер лӱмым возыман табличке воктене чарненак шогале. Молгунам эртен кудалме годым «Укое...» мут тӱҥалтышым веле лудын шуктен гын, ындыжым, манмыла, вуйышкыжо лоденак шындынеже. Иктаж лу гана лудо да Эгвекинот марте кодшо корно мучко умшапомышыштыжо тиде шомакымак гына тӱйыш. Автобазыш миен шумеке, тудо эн ончыч Степанычым кычалаш пиже: ынде мыйым воштылаш от тӱҥал! Но тудо марте Степанычлан шкаланжат тиде мыскара шерым темен. Садлан Семенычым вашлиймеке, тыглай гына вашештыш: «Салам, Семеныч, кузе пашат кая?»
—	Кузе-кузе? А мо ты гана эҥер лӱм нерген от йод? — трукышто ӧрын кудалтыш Семеныч.
—	Да пеш кӱлеш саде эҥерет...
—	Кузе тыге «пеш кӱлеш»? Вемышкемак шуктенатыс саде лӱм дене!
—	Да йӧра, Семеныч, нелеш ит нал: от шарне — пеш кӱлеш. Шагал мо эҥер Чукотка мучко йоген эрта...
—	А кызыт вот тый йоҥылыш лият, шарнем мый саде эҥер лӱмым! — орен веле шогалын.
—	Ну, тугеже каласе, пеш каласымет шуэш гын.
—	Укое... — тӱҥалын гына ыле Семеныч, но шомак покшелне адак йомо, ӱчашыме пуламырыште адак монден кудалтен.
Шкаланже сырен да вожылын савырна Семеныч да шикшалтеш машинаж деке. Кабиныш тӧрштен шинчеш, газым темдалеш. Машина орышыла ончыко тӧршталта. Вахтерат шинчажым пашкартен, нимом умылыде, уло кертмын сигыралше сигналым колын, тыманмеш шлагбаумым нӧлталеш. Вет але гына рейс гыч пӧртыльӧ, кочкынат, мушкылтынат огыл. Адак ала-куш чоҥешта. А Семеныч, ӧрканенат огыл вет, чонышто тунар кочо шинчен, Амгуем марте, пел трассым, кудалын улмаш...
Пелйӱдым Степанычын пӧртшӧ ваштареш, тормоз дене сигыралын, Семенычын машинаже ӧрткен чарнен шогалеш. Семеныч, чарныде, сигналым пуаш тӱҥалеш.
—	Тыйын мо, ушет каен?! Уло поселкым помыжалтет! — окнам комдык почын кычкыралеш Степаныч.
А тыгодым Семеныч шодо тич южым поген, уло йӱкын кычкырал шында:
—	УКОЕ... — тылеч вара Семеныч адак тӱҥын шогалеш. Ала адак монден эҥер лӱмым, ала, чынже денак, поселкысо калыкын омыжым чаманен — раш огыл...
А тый, лудшо йолташ, кӱшкӧ ончалде, каласе-я, могай эҥерын лӱмжым монден Семеныч?
Йӧршын анекдот огыл.
Тиде томашамат шофер-трассовик деч колынам. Николай Дыдко каласкала: «Вигак шижтарем, тиде чылт анекдот огыл. Икана йолташем дене коктын зимник (телым лумым таптен шындыме корно) воктене верланыше палыме чукчан ярангышкыже пурышна. Вукву лӱман чукча мемнам моткоч порын вашлие, тунамак ватыжлан шке йылмыж дене ала-мом каласыш. А ме, пӧръеҥ-влак, тамакым шупшына, чайым подылына. Яранге лукышто, напарникемын шеҥгелныже, озавате пельменьым пеш ышта улмаш. И, ӱшанет але уке, шылжым кузе падышта? — Пуйто мый дечем йодеш. — Туге шол, шонен от му. А озаватет шылжым умшашкыже налешат, ик жап пурын шинча. Вара саде шылым йылмыж дене руаш тыртышыш шӱкал луктеш да пельмень семын келыштара. Ондакше мый мом толашымыжым шымат умыло. Варажым шолшо вӱдан каструльыш опталмыж годым гына тогдайышым — тудо тыге пельменьым страпаяс! Ик жап гыч пельмень кӱын шуо. Озавате тудым тарелка еда оптыш да мыланна шуялтыш.
—	Ой, тау, — маньым мый, — кочмем нимаят ок шу.
Мыняр сийлышт гынат, садак тореш лийым.
—	Лучо теве йолташемлан темлыза. Тудо шукертсек мӱшкыр шужен манын коштеш.
Садет шкенжын порцийжымат, мыйынымат пеш вашке авызлыш. А мый чай денак гына серлагышым.
Ик жап гыч саде чукча еш дене порын чеверласен, зимник могырыш ошкылна. «Урал» машинашкына пурен шичнат, йолташем деч йодам:
—	Ну, кузе вара кочкыш, Данила?
—	А ничево, — манеш садет, — пӱчӧ шылым эре уважать ыштенам.
Мӱшкыржым ниялта. Каласаш ала уке, шонен шинчем шке семынем да корным тӱткын эскерем. Но тиде мундырам рончаш Данила шкеак полшыш:
—	А тыйже молан тореш лийыч? Мӱшкыр шужымыланак Вукву чукча йолташет дек ӱжыч огыл мо?
Ну чыте тугеже, шонем.
—	А тый, Данила, ужынат иктаж гана чукча-влакын пельменьым ыштымым? Уке? Тугеже колышт.
Ужмо сӱретым тудлан ойлен кышкышым. Садет ик тат ончалтышыжым корнымбач кораҥдыде шинчышат, «Шога-ал!» манын, уло кертмын карал шындыш. Мый — по тормозам. Шогалынат шым шукто — так машина гыч тӧрштен лекте да пагаржым эрыкташ пиже дык... Вот тыгай томаша».

30.	ЛУДЫН ОНЧЫЗА ЧУКЧАЛА

Кэлтьэтэ о,равэтльат нэнанмыткок,энат. К,ынвэт тъэркин о,равэтльат нъэлъэт гамганымык. К,ол эн,эн,ыльын Йыркъа-лявыл иквъи: «К,ялгытгытыктури, к,олетъылё ралгэпылмыръогъа. Рэмэлэтгъэ, эвыт гым эвнэеткэ тритгъэ, к,ыялгыттык". Лудын кертда?
Тыште мо нерген ойлалтмыжым ом пале. Так гына оҥайлан возен ончышым. Йылмым лывырташ.
31.	ЧУКЧА ЛИТЕРАТУРЫН КЛАССИКШЕ, ПИСАТЕЛЬ ЮРИЙ РЫТХЭУ

Юрий Рытхэум Чукоткышто верысыжат, толшо калыкшат моткоч пагалат. Кызыт тудо Санкт-Петебургышто ила, уке-уке да южгунамже шочмо мландышкыже миен савырна. 2005 ий шошым тудо 75 ияш юбилейжым палемдаш лӱмын Анадырьыш толын кайыш.
Юрий Сергеевич Рытхэу 1930 ийыште Уэлен селаште шочын. Рвезе изинекак чулым кушкын. Кумлымшо ийлаште Уэленыште полярный метеорологический станций почылтын. Станцийын шкенжын поян библиотекыже лийын. Садлан изи Рытхэулан изинекак лудаш тунемаш йӧн лийын. (Кузе тудо шкаланже «Юрий Сергеевичым» ойырен налме нерген мый ончылно умылтарышым.) Илен-толын Юрий Рытхэу Ленинградысе университетыш тунемаш пурен да туштак чукча йылме дене икымше ойлымашыже-влакым серен. Витлымше ийла кыдалне тудын лӱмжӧ Совет Союз мучко кумдан шарлен. А варажым тудым вес эллаштат пален налыныт. Тудын произведенийлажым кумло наре эллаште савыктыме.
«Время таяния снегов» трилогийыште, «Сон в начале тумана», «Иней на пороге», «Белые снега», «Конец вечной мерзлоты», «Магические числа» да ятыр моло романлаштыже автор чукча-влакын неле илышыштым почын пуа. «Конец вечной мерзлоты» романже Россий Кугыжаныш да Италийысе «Гранцане Кавур» калык-влак кокласе литературный премий дене палемдалтын.
Кызыт Чукоткышто кажне кок ийын Юрий Рытхэу лӱмеш литературный конкурс эрта. 2000 ийыште эртыше тыгай конкурсын лауреатше «Полярная звезда» райгазетын редакторжо Илья Логиноват лийын.

32.	ЧАУН-ГУЛАГ

Колымаште да Чукоткышто ГУЛАГ-влак лийме нерген ме колынна. Мемнан илыме Чаун районыштат тыгай лагерь ятыр улмаш. Эшежат лӱдыкшыжӧ теве кушто — Чаун районышто верланыше лагерьлаште илыше заключенный-смертник-влак пашам виген ураным лукмо рудниклаште, шахтылаште, ыштеныт. Ураным лукмо кундемыш толмо дене мый эсогыл, южо заключенныйын возен кодымыж денат палыме лийым. А Комсомольский приискыш эртыме корнышто водителем лагерь улмо вер-влакым, кызытат аралалт кодшо барак-шамычым ончыктыл кайыш.
Ураным лукмо паша сар деч вара, Америка ден Совет Союз коклаште «железный занавес» манме шочмо да ядерный бомбым ыштымаште тӱҥалше таҥасымаш дене талышнен. Икымше тыгай рудник-влак Колымаште да Чаун-Чукоткышто шочыныт. Ик тыгайже эсогыл Певек деч улыжат 18 меҥге тораште гына улмаш.
Уран — ядерный материал. Тудо айдемын тазалыкшылан пӧртылташ лийдыме эҥгекым конда. Садланак тыгай пашашке лачак заключенный-влакым кычкеныт да тӱжем дене уголовникым, политическийым (58 статья) йӱдвелыш колташ тӱҥалыныт. 40-ше ийла мучаште да 50-ше ийла тӱҥалтыште Чаун районыштат ятыр лагерь шочын. Нуным «Бараки...» маныныт: «Бараки 21 км», умбакыже але 18, 24, 33, 45, 47, 60, 61, 65 км, Восточный, Западный, Кекуры. Рашыжым шотлен пытарашат ок лий. Кажне лагерьыште икмыняр тӱжем дене заключенный лийын. Утларакшым нуно ураным лукмо шахтылаште орланеныт.
Теве кузе каласкала тиде пагыт нерген Чаун-Чукоткысо геолого-разведочный экспедицийын вӱдышӧ специалистше Иосиф Виссарионович Тибилов: «Гулагысе илышым мый шке шинчам дене ужын омыл, конешне. Но пӱрымаш мыйым Чаун-Чукоткысо Йӱдвел массивыш пашам ышташ конден (Певек деч 70 меҥге). Йырваш чондымо поселок, шахте, штольня, зона, пеҥгыде электромеҥге, предприятий корпус, цех... Теве тыгайрак сӱретым ужым 60-шо ийла мучаште Чукоткысо Йӱдвел массивыш икымше гана толмекем. Ме тышке у, радаман картым ышташ толынна ыле.
Мый тунам самырык лийынам, чылажымат рвезе шинча дене онченам. Тылеч ончыч Колымаште кок ий студент-практикант семын ыштенам. Но вашлият южгунам кочегарым але киндым кӱэштшым да пален налат, мутлан, иктыштыже кумдан палыме «Чапаев» кинофильмын режиссержын полышкалышыжым да ушет кая. Ончычсо заключенный-шамыч тунам эше Чукоткышто ятыр лийыныт. Ну, шонем, мыйым тетла нимо дене от ӧрыктаре. Но Северныйыште ужмем содыки ӧрыктарыш. Тыште илыш пуйто ик татыште шогалын, космический катастрофа але пуйто чума гай шучко чер иканаште чыла илышым ӱштылын каен. Пел корнеш шынден кодымо тичмаш носилка, вагонетке, перфораторым кеч кызытак пашаш колто, теве канавыште шуралтен кодымо лом-влак, а воктенак, гранит кӱ ӱмбалне, чайник да чаткан гына шындылме икмыняр кружка. Ме паленна — чылажат тыште зек-влак дене кылдалтын. Кушто уран — тушто лагерь.
Йӱдвел массивыште уран улмо нерген 1946 ийыште пален налме. Вес ийынжак тышке уло тӱня погынен, шонет. Чыла документацийым шотыш кондымек, 1948 ийыште тыште моткоч кугу чоҥымаш паша тӱҥалеш: кумшо номеран обогатительный комбинат нӧлталтме дене пырля иканаште корно, склад, гараж, мастерской да молат чоҥалтыт, шахте-шамыч почылтыт да тунамак рудам мландӱмбаке лукташ тӱҥалыт. Чылажат иканаште. Кызытсе тыглай айдеме чыла тиде кузе ышталтмым шонен ок му. А ышталтын чылажат XX курымысо тарзе-раб-шамычын вийышт дене.
Йӱдвел комбинатыште лукмо уран рудам «18-ше километрыште» перерабатыватленыт да ыштен налме концентратым кӱртньӧ вочкыш оптеныт. Вара саде вочко-шамычым машина дене спецпричалыш волтеныт. Певекыште шукертсек илыше-шамыч деч колынам: кажне машинам кок салтак-чекист ужалтара. Нунылан нигуш пураш, саде колымашым кондышо вочко ӱмбакак гына шинчаш логалын. Туге лектеш: саде чекист-шамычат смертникак лийыныт. Мыняр нуно облученийым налыныт — Юмо веле пала. Да кузерак иленыт вара службышт пытымек?
Геолог-влакын ту пагытысе отчетышт гыч раш коеш: Йӱдвел комбинатыште ураным шукырак лукмо дене пырля моло месторождений-шамычымат кычалаш. Технологий шот дене ураным мумеке, пашам вес сезонышто гына тӱҥалаш лиеш улмаш. Но тунам тыгай паша ик сезоныштак ышталтын. Эллан уран кӱлын. Тыге икмыняр ий шуйнен заключенный-влакын героический, нимо дене висаш лийдыме пашашт. И вот ик кечын, ик часын Чукоткыш приказ толеш: «Тиде тат гыч Родинылан Чукоткын уранже ок кӱл. Ураным лукмо пашам шогалташ. Ыштыме паша нерген доложитлаш». И чыла. Кузе ураным лукмо пашам рӱж тӱҥалме, тугак кошартыме. Вот садланак саде рудниклаште таче тыгай сӱрет. Пуйто чылажымат жаплан гына коден кайыме, пуйто чылажат тыште у пашаеҥым вуча. Но тыгай тетла лийшаш огыл».
Саде серымашкем репрессийыш логалше икмыняр еҥын шарнымашыштым пуртем.
Певекыште илыше А. В. Тюминын возен кодымыж гыч. Тудо 1928 ийыште Ярославский областьыште шочын. Тусо пагытым Александр Васильевич тыге шарналтен: «1948 ийыште флотыш логалмек, Ленинградысе Смольныйышто спецкурсышто тунемынам. Вара мемнам Камчаткысе флотилийыш колтышт. Тушечын — Провидений бухтыш. Тушто шымше флотын пеленгаторный пунктшо ыле. 1953 ий 23 февраль. Пайрем. Служитлашем пел ий гына кодын. Погынышна ӱстел йыр да положенный кечаш нормынам, 42 грамм спиртым, авызлаш тӱҥална. А арняште тудо ятырак погынен ыле.
Подылмеке, йылме эре рудалтеш шол. И давай ӱчашаш мемнан социалистический илышна нерген. Мыйжым ала-могай ия шурале дыр. Ойлем: ончыза, йолташ-влак, мо ялыште ышталтеш?! Йӧршын ынде пытарат. Кресаньык-влаклан кочкаш нимом. Те вот, москвич-шамыч, мом паледа... А кокна (поварна) мемнан москвич ыле. Вет пырче ден шӱк-куштырам ойырен от мошто. А мый, манам, ял гыч улам. Тушкак эше партийный дисциплиным тушкалтышым. Шкеже кандидат улам. Манам, теве толшо командирна боцман деч коч материтлен-шудалын погынымашым вӱда. Мемнан командирна лӱдын шинчын. Разве тиде демократий? Тыгутлаште мемнан кокна ала-куш йомо. Эрлашыжымак мыйым 10 суткалан гауптвахтыш петыренат шындышт.
Гауптвахтыштак Иосиф Виссарионовичын колымыж нерген уверым кольым. Тудо кечынак петырен шындымаште шинчыше матрос-шамычым луктын колтышт. Но ик кечын мыйым КГБ офицер адак поген наҥгайыш. Тылзе наре петырымаште шинчышым. Кочкаш такшым сайын пукшышт, тамакымат пуат. Кузе уке гын, нимогай преступленийымат ыштен омылыс. Но допросым эре йӱдым эртарат. Иктымак тӱжем пачаш тӱят. Майор тыгай, грузин гайрак, ыле. Вет тидыжым уже ойленамыс, манам. А тый, манеш, теве тидым эше каласаш монденат. Но вет тидыже, манам, лийын огылыс. А тый шарналте, манеш майор. Тылзе мучко шоненам. Так и нимом шонен шым му. Йолварня гыч тӱҥалын, казаварня марте чыла шерын-радамлен нальыч. Мучашлан — тройка. Трибунал улыжат лучко минут эртыш. Тиде лийын, лийын, лийын? Лийын. Чыла. Каҥашаш лектыч. Уэш пурат, лудыт: 8 ий исправительно-трудовой лагерь да эше 5 ий гражданский права деч посна кодаш (тыгай годым айдемын йӱклашат праваже уке). Ну мый мо: тидланже тау... лу ий огыл. А вот кушто шинчашлан ойырен налаш правам содыки пуышт: але Хабаровский край, але Урал, але Певек. Мый Певекым ойырышым. Тушто ик ийым кокытлан шотлымо нерген ондакак колынам ыле. Срокем вашкерак эрта.
1953 ий 30 декабрьыште Апапельгин (Певек) аэропортыш шична. Тыште лачак «южак» эртен улмаш. Корно уке, транспорт ок кошт. Кечыгут да йӱдвошт аэропортышто шинчышна. Умбакыже вучаш нимом. Ме кандашын улына. Йолын ошкылна. Апапелъгин аэропорт гыч Певек марте 18 меҥге. Полярный йӱд. Певекыш толын шуаш гына тӱҥална, 4-ше километр гыч тӱҥалын, ой, юмыжат, вышка ӱмбалне вышка. Поселкыш толын пурышнат, йӱдым мемнам куш чыкаш? Наҥгайышт барак гай райотделыш да каласышт: коридорышто малыза.
Лагерьыште вор ден сука-влак ваш-ваш эре ала-мом пайлат, пуштедылыт. Вор — тиде эн шучко уголовник, тудо нигунам пашам ок ыште. Виеш пашам ыштыктыме вор сукыш савырна. Садланак нуно эре ваш-ваш пирыла пижедылыт. Политический ден уголовник коклаште ӱчашымаш-кредалмаш лийын огыл. А-а, тиде политический, кидым лупшалыт да йӧра.
Икана йӱдым мыйым вор-шамыч помыжалтышт, фонарик дене ончыштыт: «Уке. Тудо огыл». Вара кӱшылсӧ нарыш ончальыч: эк! шоктыш. Мый тарванаш тоштде кием. Нуно кумытын ыльыч. Вара кайышт. А мый колам: кап, кап, кап. Ой, юмыжат, мо тиде? Нарын кокымшо ярусышто малышет шалын мо? Уке гай. Кынельым, кидем дене одеялым ниялтышым. Шижам — нугыдо, ӱпшынчынат ончышым. Тидыже вӱрыс. Кунам вӱр шуко гын, тудо ӱпша. Давай пошкудо-шамычым помыжалташ. Тудын лӱмжӧ Колька ыле. Кызытат ом пале: молан тудым вор-шамыч пуштыч?..
Северныйыште мылам лияш пӱралтын огыл, но тудын нерген чылан паленыт. Тушто ураным лукмо нергенат шинченыт. Ой, юмыжат, уранжым кушто гына луктын огытыл: Северный, Восточный, Кекурный, «62-шо км»... — вигештыжат шахте. Тушко нигӧмат огыт пурто. Пуртат гын, тетла тушеч от лек. Пеш шукын тушто коленыт, белокровий пеш чот шарлыше чер лийын. Ураным лукмо шахтыш статья дене огыл, тазалыкым ончен налыныт. Пурет таза, лектат... лектат гын — лу ден коваште...
Колышо-влак пешак шуко лийыныт. Санчастьыште кийымем годым ужым: колышо капым кажне кечын ала-кушеч кондат, морг воктене артана дене оптат. Вара нуным иканаште Певек воктенсе сопко шеҥгелне, аммонит дене пудештарен, вынемым ыштат да урат. Колышо кап-влакым терыш оптен наҥгаят да кузе логалын туге, южгунамже иктаж шымле еҥым иканаште, тыгай вынемыш кышкат. Памятник олмеш тоям керын кодат. Вара тыглай эртен кайыше саде тоям ала-мо кӱлешлан дыр луктын налеш. Кычал ынде саде шӱгарым. Южгунамже тыгай шӱгар кеҥежым мушкылтеш. Вот и ийын коштеш палыдыме да орланыше кап бухтышто...
Юмет ынже пӱрӧ тыгай илышым...»
В. В. Давыдовын каласкалымыж гыч (15 ий лагерьлаште шинчен, уран рудниклаште орланен): «Певекыш мемнам 1950 ий 15—18 июльышто «Декабрист» пароход дене кондышт. Тыште уже мемнам вашлияш ямде улыт. Южышт палымыштым вашлийыт, весышт — ончычсо тушманыштым. Ваш-ваш кредалмаш, салтак-шамыч автоматышт дене лӱйылтыт, весын вуйышкыжо кӱ комыля логалын, вӱрвузык веле...
Вара мемнам «18 км» лагерьыш наҥгайышт. А туштыжо — ураным лукмо рудник. Кокла шот дене тысе рудникын содержанийже 0,1 процентыш шуын. Вес семын каласаш гын, ик тонн руда гыч ик килограмм концентрированный (яндар огыл) уран лектеш. А яндарже пел граммыш погына гын йӧра. Але тылечат шагал. Кызыт тыгайым рудникланат огыт шотло. Но вет тунам чылажат у, тӱҥалтыш гына лийын.
Облученийымат налынна. Но тунам кӧ тудым висен? Пуэныт мыланна защитный костюмым, тошто респираторым. А респираторжо пеш йӧндымӧ лийын, сандене тудым шӱлаш лийдыме верыште бурильщик-влак веле виешак чиеныт.
1953 ий 8 март. Ме пашаш тарваненна. Ончена, начальствын зданийыштыже йошкар-шем флаг йолга. Ме давай начальстве дек: «Начальник, тачыже ӱдырамаш пайремыс. Але вара чыла ӱдырамаш каварен?» Вара ала-кӧлан шижтарышт — Сталин колен. Вот тунам тӱҥале пайрем.
Лагерьыш логалмек иктаж ик ий гыч Сталин нерген шонымашем йӧршын вашталте: вӱрйӱшӧ, чисти ия... Сталин колымеке, лагерьлаште шортыныт манмым колыда гын, ида ӱшане тидлан. Мӧҥгешла, мыланна тиде уверым колмо пайрем гаяк ыле. Эсогыл тиде кечын повар кажныжлан кок порций пучымышым оптыш.
Рудникышке толмо кечынак мый иктаж кум-ныл кагазеш кидым пыштышым. Кажныже тӱрлӧ тӱсан. Эрыкыш колтымо годым инструкцийым лудыч: «Йодышташ тӱҥалыт гын, моло семынак чодыра пашаште ыштенам маншаш улыда. Иктаж-кӧлан ойлет гын, шеклане, мемнан-шамыч йырваш улыт. Уэш тышке пӧртылат...»
Неле илышым чытыде, южо заключенный тышечын куржашат тоштын, восстанийымат тарватеныт. Пароход денат шолып шылын каяш тӧчышӧ лийын — садак муыныт. Весышт тундрыш куржыныт. Уголовник-влак чукча-шамычын илемыштым толеныт, ӱдырамашыштым виешленыт. Но варажым чукча-шамыч, палыдыме еҥым ужмеке, вигак лӱен пуштедаш тӱҥалыныт.
Вес уголовникше самырык заключенныйым пырля куржаш тарата. Моланже раш. Лачак самырыкше гына ок тогдае. Толеш шужымо пагыт, саде уголовникет самырыкым шорыклак шӱшкылеш да кочкеш. Тыгай-шамычым «барашек», «попутчик»... маныныт.
Иультин районышто арестант-влакын восстанийыштым чылам пытаренак темдалыныт. 28 заключенный, неле илышым чытыде, орол-влак ӱмбак керылтыныт улмаш да, автоматыштым поген налын, тундрыш куржыныт. Но арня наре гыч нуным чылаштымат пире гаяк лӱен пуштыныт.
Пеш шуко пала Чукоткысо йӱштӧ мланде торжалыкым, нелылыкым, ойгым да орлыкым. Чылажым ончыктен гына огеш керт. Ала тыштыже чынжат уло — мом палымыже-шинчымыжат сита.
Таче кечын Чаун районышто нимогай лагерят уке. Эсогыл криминал могырым ончаш гын, эн тымык кундем.

33.	ТЕЛЕ. ПОЛЯРНЫЙ ЙӰД

Тудо ноябрь кыдалне тӱҥалеш да январь мучаш марте шуйна. Ноябрь мучаште кечын волгыдыжо иктаж лу шагат гыч кокытат пеле марте гына шога; ояр игечын кӱкшырак сопко вуйышто кечыйол модо гын, варажым тудыжат йомо. Эре пич йӱд: лийже кечывал, лийже кас. Ола ӱмбалне нӧлталтше рӱмбыкыштӧ ныл тӱньыкан Чаун ТЭЦын кокытшо гыч тымык игечын шикш меҥге вулканла шолын лектын нӧлталтеш, олам вузалеш, вара тыгыде пуракше лум ӱмбак возеш, почмо фортычко гыч пачерыш пураш вашка. Эре пурак.
Телым Певек кундемыште лум шагал возеш. Тудым утларакше мардеж сопко гыч пуэн волта да ӱшык верыште лум пургыжым чумыра. Пургыжшо кермыч гай пеҥгыде. Юж кукшо. Сандене ошкылмо годым лум йол йымалне шырт-шорт веле шоктен модеш. Адакшым юж кукшо улмылан кӧра айдеме кап пеш чот электризоватлалтеш. «Салам» манын кидым кучымек, вигак ток пера да кидым шиждеак шупшылат. Садлан ик жап гыч Гена дене кид кучен саламлатмымат чарнышна.
Кужу теле касым кажне тӱрлӧ семын эртара. Тыште «Полярная звезда» газетыште савыкталтше ик уверым кондынем: «2004 ийлан районысо калык подпискым миллион утла теҥгелан ыштен. Моло ийла семынак утларак «АиФ“-ым, «Комсомолкым», «СПИД-инфом» налыт. Ятырын специализированный литературылан сералтыныт. Верысе газетымат ӧрдыжкӧ огыт шӱкал. А вот Айон селаште (Айон островышто верланен. Певек деч иктаж шӱдӧ меҥге утла) илыше-влак сканворд ден кроссвордым йодыт. Тыгай шотан изданийлан тушто 66 тӱжем теҥгелан возалтыныт».
Телын икымше кечынжак касвел-йӱдвел гыч поран ӱшташ тӱҥале, йӱштӧ мардеж пуале, пуйто арктический изи олан телылан кузе ямдылалтмым тергаш пиже. Эн ондак тудо издательствын оралтышкыже керылте да вигак йӱштӧ вӱд пучым кылмыктен шындыш. Мом ышташ?! Тыгайрак сомылым «Чукоткоммунхоз» шукта. Серыш-влакым возкалем, шуко вере телефон дене йыҥгыртен пытарышым, организацийышкышт миен, чыла кабинетым шерын лектым. Полшаш кумылышт уке гай. «Йӧра-йӧра» маныт да тидын дене шомакышт пыта. Шарналтышым тунам «Чукоткоммунхоз» пашам начарын ышта манын возыман статья-влак нерген, тореш-кутынь шудал пытарышым «чолга» Ударцева корреспондентем.
Кече-эрта, кокыт... Нимогай вашталтыш уке, аварийым тӧрлаташ иктат ок шоно. «Чукоткоммунхозын» начальникше Иван Николаевич Пазикын шержым теменам. А тудо тыглай гына ойла: «Жап шуэш — ачалена».
Чу, шонем, тыге ок лий вет. Ошкыльым администрацийыш. Райвуйын замже Александр Юрьевич Гарнаженко дек пурышым (варажым 2004 ий 14 мартысе сайлымаште ме тудым Р. В. Копин олмеш Чаун районын главажлан сайлышна):
—	Александр Юрьевич, — манам, — мом ышташат ом пале. Редакцийыште — аварий: йӱштӧ вӱд кылмен. Адакшым тошто пашаеҥ-влакын шомакышт гыч канализацийымат эрыктыман улмаш. Пазиклан серышым возышым, вашлийынат мутланышым. А тудо огешат колышт.
—	Прое... те телылан ямдылалтмашым! — кычкырал шындыш витле утларак ияш, йӱдвелыште ятыр ий пашам ыштыше, райвуйын алмаштышыже, олаште пагалыме айдеме. — Вет тендан канализацийда нерген йодышым комиссийыштат икмыняр гана каҥашыме. Те садак нимом огыда колышт вет. Мом ынде тендан дене ышташ? — Изишак шоналтышат, ешарыш: — Вес вере тендам кусараш йӧн уке. Печатный машинаге мойн эвакуироватлет мо? Б..., тожо мне журналист-шамыч! Сераш гына кертыда!..
—	Конешне, келшем, Александр Юрьевич. Но тыгай пашам кеҥежым ыштат. А мый издательствым, шарнеда гын, сентябрьыште приниматленам.
—	Да мый вет так гына пудештым, Юрий Ильич, — шкенжым пыдалеш районвуй. — Тендан дене веле огыл аварий тиде кечылаште лие вет. Теве икымше школышто эсогыл чуч батарей кылма...
Кеч-мо гынат кумшо кечыжлан йӱштӧ вӱдым пуышна. Конешне, шке вий дене. Мастар-влакым мылам ӧрдыж гыч ӱжаш вереште. Вес ийлан капитально ачалыме пашам ышташлан серышымат возышым, «Чукоткоммунхоз» дене пырля сметым ямдылышна да администрацийыш намиен пуышым. Но намийышым — тиде икте. А вот оксажым муыт але уке, тиде йӧршын вес йодыш. Ме шке ыштен налме оксана дене тыгай шергакан пашам виктарен нигузе огына керт.
— Депутат-влак тек решатлат... — иктешлыш Александр Юрьевич.
Тылеч вара кажне шумат-рушарнян редакцийыш миен коштым, эскерем — йога мо йӱштӧ вӱд, ырыкта мо батарей, зданийыште уто йӱк уке дыр?
Полярный йӱд моткоч кужу да моткоч эркын эрта. Южгунамже, чынжымак, кеч пирыла урмыж нал. Нигуш пураш, нигуш каяш, пачерыш миет — шкетын. Кӧлан кузе ом пале, но мылам тиде полярный йӱд пеш йӧсын эртыш. Чыла вере, чыла могыр гыч темда: кӱшычынат, ӱлычынат. Ой, юмыжат, кузе гына вашкерак тиде йӱдшӧ эрта гын, шонен киет вара... Тидын шотышто поэт Геннадий Сабанцевын почеламутшым лудатат, пуйто угыч полярный йӱдыш пӧртылат.

34.	ПОЛЯРНЫЙ ЙӰД НЕРГЕН ЙОЛТАШЛАН ВОЗЫМА ГЫЧ


Йӱдшӧ-кече, йӱдшӧ-кече,
Йӱдшӧ-кече — йӱд да йӱд.
Кӱшнӧ кечым уждегече,
Содык йӧсӧ кечыгут.

Кечыгут — шомакшак веле.
Чырык талук — пален лий —
Кече ок ончо ты велне,
А ок ырыкте пел ий.

Кынелат эрден, уремыш
Ончалат — да ик йомак:
Кас могай ыле пычкемыш,
Эрденат ялт тугаяк.

Я паша гыч кечывалым
Чай йӱаш толат мӧҥгет —
Рӱмбык тугаяк шоҥалын,
Ок йом тыйын воктечет.

Тый манат: «А мо, тыгайжым
Тӱрыс чытена меат:
Теле рӱдын кечын сайжым
Пешыже от уж тыштат...»

Содыки тыге ок пече
Сото тулым Юмын кид...
Ну а тыште йӱдшӧ-кече,
Йӱдшӧ-кече — йӱд да йӱд.

Но полярный йӱд лоҥгаште
Лийылда тугае жап,
Пелйӱдлан кунам каваште
Волгалтеш тулсавыш шап  —

Пел кавам кумдан айлалын,
Тулора гай шонанпыл,
Ах, модеш, шыман лойгалын,
Тӱрлӧ тӱкын  йыл-йыл-йыл.

Пуйто полюслан тураште
Шоҥго-шоҥго Пэликэн 
Шинчылтеш шкетак тораште,
Ягылге тулгӱм кырен...

Но кужун ты тӱс ок шого:
Лойгыктен тугак, йомеш.
Угыч йыр — пычкемыш шолгым,
Шем тӱслан шерет темеш.

Но мемнан ура шӱм-кылым
Ырыкта ик шонымаш:
Жаплан веле кече шылын,
Жаплан шеме йырым-ваш.

Ала-кушто тудо уло
Да тышкат садак толеш,
Шавалталын ныжыл тулым —
Кече — сото, шокшо пеш.

Лач тыге коштеш тӱняште
Кажнын шонымо пиал —
Толын лектын иканаште,
Авалта, волгалтын ал...

35.	ЙӰДВЕЛ ОШМАСКА ДЕЧ ПОСНА ОК ЛИЙ

Ошмаска нерген анекдот:
—	Авай, мый чынже денак ошмаска улам?
—	Конешне, ошмаска, Ий тӱнян озаже улат, — пелешта аваже.
Ик жап гыч: «Авай, мый гризли маска омыл дыр?»
—	Да лыплане. Тый ошмаска, Полюсын игыже улат. Адак ик жап гыч: «Авай, авай, а коала могайрак маска?»
—	Да сита ынде, — ава шыдешкен кудалта, — тый тыглай полярный ошмаска улат!
—	Дык, ешты корин, молан вара тынар йӱштӧ?!

Ошмаска нерген изинекак ятыр колалтын, сӱретыштат тудым шуко гана ужынам. Но Йӱдвелыште, ошмаскан илыме верыштак, лиймем годымат чонан янлыкым ик ганат ужалтын огыл. Эсогыл тыште ятыр ий илыше-влакат тидын дене моктанен огыт керт. Но, маныт, тиде 2000 ийыште лийын, ошмаска Певек ола урем денак коштын. Тудын тушманже уке, садлан нигӧ-нимо деч огеш лӱд. Визымше микрорайонышто верланыше йочасад воктенсе кӱкшакашке пурен возын да келанен киен, маныт. Верысе калыкат, лӱдде, тудлан я кинде падырашым, калачым кышкеныт. Маскан саде костенечым южыштак кучымыжо нунылан оҥайын чучын.
Ик жап гыч тушко милиций пашаеҥ-влак толыныт да, «Те мом ыштылыда?! Кораҥза тышеч кызытак!» манын, калыкым поктен колтеныт. Вара пычал дене лӱйылташ, янлыкым сопкыш покташ тӱҥалыныт. Садет, эркын тарванылын, сопко могырыш каен да эше иктаж пел кече наре, певекчан-влакым ӧрыктарен, сопко тайылыште перныл коштын, маныт.
Весканаже ошмаска Янранай селаште илыше-влакым йӧршын ӧрыктарен-лӱдыктен пытарен. Пурен, маныт, маска подъездыш да илыше-влакын шапаш шылыштым аралыме шкаф-шамычым шырпын шалатен да чыла авызлен лектын. Ужшо-влак тыгерак ӧрын каласкаленыт: «Мия ошмаска пӧрт дек, ончыл йолжо омсам лупшалеш, садет вигак шырпын шалана».
Лийын ятыр случай кеҥежымат. Кеҥеж — поҥго пагыт. А поҥгыжо могай гына тыште ок шоч?! Икманаш, Марий Элыштына могай поҥго уло, тыштат тугайым муаш лиеш. Мо оҥайже — шукшан поҥго тӱвыт уке. Автобус деч тораш торлаш ок лий. Калык пала: сопко шеҥгечын вучыдымын маска але росомахе лектын, айдеме ӱмбаке кержалт кертеш. Икмыняр ӱмыр тыге кӱрылтын.
Чукоткыш мийымекына, ошмаскан айдеме ӱмбаке керылтмыж нерген икымше гана октябрь тӱҥалтыште шоктыш. Врангель островысо заповедникын пашаеҥжым илыме пӧртшӧ воктенак кушкедын. Вара тудым, ракетнице гыч лӱйылтын, торашкырак поктен колтымо. Умбакыже, округ гыч разрешенийым налмек, саде маскам лӱен пуштмо. Тыште чаманымаш лийын ок керт. Ошмаска ик гана айдеме шылым авызлен гын, весканат тудымак кычалаш тӱҥалеш.
Ошмаска деч посна тыште эше пире (ошпире, сур пире), песец, рывыж, овцебык (шорык-ӱшкыж манаш моли), ир пӱчӧ, евражка (вӱдкома гайрак) да тылеч моло янлык улыт. Овцебык нерген поснак палемден кодыман докан. Индешлымше ийлаште Чукоткышто тиде янлык тӱвыт пытен улмаш. Варажым икмыняр вуйым Кольский полуостров гыч Врангель островыш конденыт. Тысе вер овцебык-шамычлан келшен, пачамат ышташ тӱҥалыныт. Варажым, лач мемнан мийымына годым, шым овцебыкым «материкыш» кусареныт. Но тыште нуным кугу азап вучен: икмыняр кече гычак ир пий-влак кокытшым пуштыныт. Садланак кодшыжым посна вольерыш кусареныт да лӱмын оролым шогалтеныт. Ой, орланен, маныт, саде оролет. Овцебыкын тамжым пален налше пий-пире-влак тудлан теле мучко эрыкым пуэн огытыл.
Вӱдыштӧ тӱрлӧ кол деч посна нерпа, морж, кит илат. Чукча-влак нуным сонарлат да телылан кочкаш шапашлат. Верысе калыклан нине янлыкым кучаш лӱмын яра квотым ойырат. Нерпыже моткоч чот ӱпша, маныт. Поснак пагалат тыште голец йошкар колым (осетр гайрак). Тудым тыглай гына кучаш ок лий — билет лийшаш. А мӧртньым кышкыме годым йӧршын чарат. Но браконьер-шамычлан садак нимогай закон уке вет. Йышт да кучен толашат. «Рыбнадзор» кидыш логалат гын, чыте гына, моткоч кугу штрафым тӱлаш верештеш. Мыят кочкын ончышым саде лудымо голец колым. Тутлыжлан тутло да ик ий жапыште тудын дек нигузе тунем шым шу. Каем лучо кевытыш да налам шинчалтыме селедкым. Вот тиде кол гын кол!
Йӧратат тыште моткочак ир пӱчым. Тудын шылже поснак тутло, диетическийлан шотлалтеш. Теле вашеш сонарым почмек, ятырын тундрыш вашкат. Но адак билет деч посна лекташ ок лий. Логалын ончо кагаз деч посна! Штраф изижак огыл.
Южышто чайка, баклан да моло тӱрлӧ кайык деч посна эше чонлан моткочак лишыл пӧрткайык-влак чоҥештылыт. Телылан нуно йомыт. Но шошо велеш, мартыште, пӧртылмек, муралтен колтат. Нунын чогийымыштым коламат, вигак Шернур районысо шочмо Купсола ялем шарналтем, чонлан моткоч ласкан чучын колта. Ала-молан дыр тыгай годым пӧртылташ лийдыме йоча пагыт ушыш толеш: тошто пу пӧрт; окна янакысе кажне рожышто пӧрткайык почаҥылеш; пӧрт ваштарешак олмасад пеледеш; кудывечыште ача ден ава, йырышт малай-влак пӧрдыт. Мыят нунын коклаште улам. Йомак! Пӧртылташ лийдыме сагыныме пагыт. Изи гына пӧрткайык ик татыште уло илышым шергалаш тарата.

36.	«ВРАНГЕЛЬ ОСТРОВ» — ОШМАСКА ШОЧМО ВЕР

«Врангель остров» Кугыжаныш пӱртӱс заповедникым почмо нерген пунчалым 1976 ийыште пеҥгыдемдыме. Тышкак Врангель остров деч 60 меҥге тораште улшо улыжат 8 квадратный километр кумдыкан Геральд остров пура. Заповедникыште чыла чонаным тӱкаш тӱвыт чарыме. Лачак ты пагыт гыч ала-кунам йӱштӧ тӱня тӱрыштат шолдыргышо пӱртӱс тӱлаш тӱҥалын. А ондакше (айдеме кеч-кушкат шуэш вет) тысе янлыкым: ошмаскам, моржым, песецым да молымат — сайынак пытарен шуктымо улмаш. 2004 ий 30 июньышто «Врангель остров» Кугыжаныш пӱртӱс заповедникым ЮНЕСКО-н наследийже тӱнямбал Реестрышке пуртымо. Пӱртӱсым аралыме дене пырля Российысе Арктикым келгын шымлымаш пашат эртаралтеш.
Врангель остров Иян Йӱдвел океаныште, Чукотский ден Восточно-Сибирский теҥызла ушнымаште верланен, Чукотский автономный округын Шмидт районышкыжо пура. Материк деч 125 меҥге тораште верланен, кумдыкшо — 7300 квадратный километрыш шуэш — Марий Эл деч кум пачаш изирак.
Ты кундемыште остров улмо нерген руш исследователь-влак эн ондак верысе калык деч XVII курым кыдалне колыныт. Тыгаяк шомак путешественник, морской службын лейтенантше Фердинанд Врангель мартеат шуын. Тудак чукча-эскимос-влакын шомакышт гыч островын куштырак лийын кертме верым ныл ий шымлен. Но тудо жапыште ты кундемыште пешак йӱштӧ лийын, теҥызым ий чот налын. Садлан Ф. Врангель островыш шуын огыл. 1867 ийыште тиде палыдыме мландыш икымше гана американ китобоец Т. Лонго логалын. Лонго умылен: тиде — але марте палыдыме мланде. Но коммерцийым шымлымаш пашалан вашталташ шоненат огыл. Лачак картышке сӱретлен шынден да ту жапыште кумдан палыме да пагалыме путешественник Врангельын лӱмжым коден. А чын картышке тудо остров нерген шочшо шомак деч вара кок шӱдӧ ий гыч веле логалын. 1911 ийыште островышто российский флагым нӧлталме. Но 1921 — 1924 ийлаште Британий тудым шке кид йымакыже поген налаш шонен пыштен да эсогыл тушан партийым коден. 1924 ийыште «Красный Октябрь» канонер дене толшо кумдан палыме гидрограф да геодезист Б. В. Давыдовын вуйлатыме экспедицийже оккупационный партийлан тышеч каяш шӱден да островышто советский флагым нӧлталын. СССРын тистыже кызытат лойга, тудо историй да культура памятниклан шотлалтеш. 1926 ийыште островышто научно-промысловый илемым почмо. Илемын да уло островын начальникше кумдан палыме ученый Г. А. Ушаков лийын. Варажым рӱдӧ селалан тудын лӱмжым пуымо.
Ондак ученый-влак островышто тымарте айдеме илен огыл манын шоненыт. Но 1941 ийыште акрет сонарзе-эскимос-влакын илемыштым муыныт. А вес вереже эшеат акрет кышам верештыныт — пикш да копье умдым, сурткӧргыштӧ кучылтмо моло ӱзгарым.
Островышто таче нигӧ ок иле. Тыште чылажат вахтовый метод дене ышталтеш. Но содыки Российын кок гражданинын пропискыже лачак тыште. «Врангель остров» Кугыжаныш пӱртӱс заповедникын тачысе директоржо Л. Л. Бовен да тудын алмаштышыже И. С. Олейниковын паспортыштышт прописке пале лачак тиде остров дене кылдалтын. Закон почеш тыге лийшаш: островышто российский гражданин прописатлалтын гын, тудо — Российын. А ожно, «коммунизм» времаште, островышто эсогыл тӱҥалтыш школ, йочасад, кевыт, почто лийыныт. Россий мландыште кеч иктаж-кӧ да илыже манын, 50— 60-шо ийлаште тушто пӱчым ашныше совхозын филиалжым почмо. 1976 ийыште, заповедникым ыштыме пагытлан, островышто ик илем гына — Ушаковский села — лийын. Ты селаштак арктический заповедникын базыже, полярный гидрометеорологический станций, погранзастава верланеныт.
90-ше ийла тӱҥалтыште перестройке дене тарваныше кризис тӱня тӱрышкат шуын, ятыр у проблемым шочыктен. Кочкыш-йӱышлан, топливылан ак ятырлан кӱзымылан, навигаций чарнымылан кӧра села илыш йылт шолдырген. Ятыр станций пашам ыштымым чарнен, калык тышеч каяш тӱҥалын, 1998 ийлан ныл пачаш шагалемын — улыжат кудло еҥ кодын. 1994 ийыште эртыше пытартыш навигаций дене кондымо топливым, чоҥымо материалым да молымат пеш чот аныклаш верештын. Но кеч-мыняр аныкле, тудо кунам-гынат пыта. 1997 ийлан заповедникыште ик тракторат, ик вездеходат кодын огыл, дизельный электростанцийын вийже лушкен, почто ден телефон связь пашам ыштымым чарненыт. Сандене ты ийын остров гыч чыла структурым «материкыш» кусарыме. Россий государствын палыже кодшо манын, заповедникын базыжым гына кучаш лийме. А рӱдӧ конторжым чапле аэропортан да морпортан Певек арктический олаш кусарыме. Садлан оза семынак кажне ийын май кыдалне Л. Л. Бове ден И. С. Олейников да эше икмыняр научный сотрудник пел ийлан вертолет дене законный возалтме верышкышт чоҥештат. Тушко логалаш моло тӱрлӧ йӧн уке. Вертолет пел ийлан ик гана лиеш — специалист-шамычым, кочкыш-йӱышым да тыглай огыл пӱртӱс условийыште илен лекшашлык моло арверым наҥгая. Тетла вер нигӧлан ок код. Садланак журналистланат тушко логалаш йӧн пешыжак уке. Но уло мо нерген мутланаш кеҥеж мучкылан «ир» островыш чоҥештыме деч ончыч заповедникын директоржо Л. Л. Бове дене. Леонид Леонидович шочынжо Моско гыч. Шке жапыштыже столицысе вузым тунем пытарен, распределений почеш Чукоткыш логалын, илен-толын тудым заповедникын директоржылан темленыт.
Врангель островышто кеҥежым чылаже 417 тӱрлӧ кушкыл илана, 140 тӱрлӧ кайык пыжашым опта, южыжым лачак тыште гына ужаш лиеш — мутлан, ир ош комбым. Серыште шотлен пытарыдыме морж, а островын озаже, конешне, — ошмаска. Вес семынже Врангель ден Геральд островлам «ошмаска игым ыштыме вер» маныт, тыште тудо ончыклык тукымым шочыкта, йол ӱмбак шогалта, неле илышым илен лекташ туныкта. Ученый-влакын шотлымышт почеш, Врангель островышто гына 500 наре ава ошмаска игым ышта.
Ошмаскам «Йошкар книгаш» пуртымылан кӧра эше 1956 ийыштак РСФСР Министр-влак Советын пунчалже почеш пел курымлан сонарлаш чарыме. Тиде пагыт 2006 ийыште эрта. Вара Аляскысе да Чукоткысо абориген-влак (гына!) ошмаскам лӱен кертыт. Тиде жапым нуно изин-кугун вученыт.
Ошмаска, але вес семынже умка, верысе калыклан ожно юзо янлык лийын. Тоштыеҥын шомакше почеш, айдемын колымекше чонжо ошмасканышке кусна. Садланак тудын образше легендылаште, йомаклаште кызытат ила. Совет власть толмо деч ончыч Чукоткысо верысе калык ошмаскам сонарлыме годым акрет йӱлам пагален шуктен. Кӱлеш-оккӱллан, кунам шонен, тунам сонарыш лектын огыл. Колыштдымо-влакын илемышкышт тылеч вара шучко чер, колымаш толын. Калык ошмаскам пагален да тунамак лӱдын. Садлан ошмаскам пуштмек, адак акрет йӱлам шуктен, айдеме семынак чонжым пытартыш корныш ужатен. Совет власть мланде тӱрыштат Юмылан кумалаш, ача-ава, коча-кова койышым кучаш чарен. Чыла вере социалистический обязательствым шуктымо нерген лозунг гына озаланен. Ошмаска коваштымат утларак да утларак ямдылыман улмаш. Тыге ошмаскам чуч тӱвыт пытарен огытыл. Браконьер-влак тачат ошмаска коваштым, кӱчшым ваҥат. Южгунамже шонымашышт шукталтеш. Но, маныт, варажым тыгай-влакын чонышт молемеш.
Островышто чылаже 27 научный стационар верланен. Лу стационарыштыже идалык мучко илаш лиеш. Тушто шукерте огыл пашаш колтымо дизельный электростанций, адак пытартыш жапыште налме вездеход «Буран»-влак улыт. Топливым, стратегический запас манмым, кажне ийын темен шогат. Такшым, Леонид Леонидовичын шомакше почеш, умылаш лийдыме индешлымше ийла тӱҥалтыш деч вара окса укелан кӧра тыште ятыр научный пашам кошарташ верештын. А топливым, мутлан, эше «коммунизм» пагытыштак кондымым чӱчкыдын муына, садлан гына эше илена, манеш.
Заповедникыште шымлыме пагыт февральыште тӱҥалеш да шыже марте шуйна. Март-апрельыште шке вынемышт гыч ошмаска-влак лектыт. Нунын илышыштым ученый-шамыч шыже марте, полярный йӱдлан малаш вочмешкышт шымлат. Ученый-влак овцебык ден пӱчӧ тӱшкан илышыштымат тӱткын эскерат. Островысо тундрышто 7500 ир пӱчӧ, 800 вуй наре овцебык ила.

Пытартыш жапыште экстремальный туризм деке мелын савырныше ятыр еҥ погынен. Утларакше США да касвел элла: Германий, Англий, Франций — гыч улыт. Мо оҥайже, виге гаяк пенсионер-влак. Ала-можо нуным тиде йӱштӧ кундемыш шупшеш. 2004 ийыште заповедникыш «Капитан Хлебников» да «Ямал» ледокол дене 200 наре турист миен. Моло ийлаште поянракышт вертолет денат коштыныт. Нунылан лӱмын маршрутым ямдылыме улмаш. Но тыгай экскурсий моткоч лӱдыкшӧ — тыште игече кажне шагатын вашталт кертеш. Икана ик тыгай партий игечылан кӧра тылзат пеле островышто илен.
Йӧратат Врангель островысо пӱртӱсым тӱрлӧ элласе документальный фильмым сниматлыше ученый-влак. Тидын шотышто Певекысе конторыш кажне ийын ятыр заявке пура, тышечак заповедниклан мыняр-гынат да окса лектеш.
Пӱртӱсын эше ятыр ош палыже уло. Врангель островымат тыгак манаш лиеш. Вет ученый-влакын шомакышт почеш шымлымаш паша тыште эше ятыр ийлан сита.

37.	КАРА

Илыш гыч

«Кара» — тыге лӱмденыт тиде пирым лишыл селаште илыше сонарзе-влак. Кӱтӱ деч шеҥгелан кодшо пӱчым тудо эре шкетак ваҥен да кажне гана сеҥышыш лектын. Пӱчӧ изишлан гына юватылже — шӱйышкыжӧ вигак Каран пӱсӧ пӱйжӧ керылтын. «Адак Кара орадылана, — вуйым рӱзеныт кӱтӱчӧ-влак пӱчӧ лулегым мумеке. — Тыгай пирым пеш тӱткын эскерыман, кече дене ваҥыман. Ала тунам лӱен пушташ лиеш саде каваршашым».
Тиде янлык моло деч ойыртемалтын: презе гай таза, пикш гай писе. Южгунам гына, пӱртӱсын вийжым колыштын, воктекыже узо пире лишемын кертын. А вара саде лӱддымӧ, совхоз-влакын эн осал тушманже ик жаплан пиалан, ласка авашке савырнен, изи пун мундыра-влакым шыматен, шкеж гаяк писе да лӱддымӧ лияш туныктен...
Родионовмыт ешыште Лена ӱдыр кушкын. Еш шукертак «материк» гыч Чукоткыш илаш куснен. Лена тыштак шочын. Ӱдырын ачаже, Максим Родионов, гидрометыште механиклан пашам ыштен; аваже туныктышо лийын, Лена гаяк изи икшыве-влакым лудаш-возаш туныктен. Изи ӱдырым ава пӧрткӧргӧ сомылым шукташ туныктен гын, ачаже кажне каныш кечын тудын дене пырля тундрыш лектын.
Ача-авам икте тургыжландарен — южгунам ӱдыр йӱдым кынелын да пӧрт мучко коштын. Шкеже нимом ок шарне. Врач-влак кажне гана иктымак ойленыт: «Нимо лӱдыкшӧ уке. Чылажат эрта». Тунам ача-ава лыпланен — «лунатик» семын вескана адак порт мучко тарванымешке.
Томаша У ий водын, лачак 31 декабрьыште, тарванен. Игече тунам йӱштӧ да ояр шоген. Родионовмыт еш У ийым вашлияш ямдылалтын: ава иктым амалкала, ача — весым. Ала-могудеште ӱдыр нергенат монденыт. Варажым Родионовмыт дек уна-влак толыныт — Моско гыч командировкыш толшо-шамыч. Кушко тетла нуно эше каят? Ӱдырат моло уна дене пырля ӱстелтӧрыш шинчын, а вара шкенжын пӧлемышкыже телевизорым ончаш каен.
Иктаж пел шагат гыч ава «Ӱдырем мом ынде шкетын ыштылеш?» манын, ончалаш шочшын пӧлемышкыже пурен. А пӧлемыште нигӧ уке!.. Ава ӧрын колтен. Ӱдыр нигушто уке. Ӱдыр йомын.
Тиде йӱдым Родионовмыт еш дене пырля уло селан пайрем пытен. Чыланат изи Ленам кычалаш уремыш лектыныт. Но куш каен кертын ӱдыр? Йырваш сопко-влак. Сопко вес велне — тундра.
А Лена нимом ок шарне: чиен да уремыш лектын. У ий йӱдым лачак «лунатик» чер кожганен. Икмыняр жап гыч шӧрлымек, шкежат ӧрын-лӱдын тӱҥын шогалын. Йырваш тундра. Ик пӧртат уке. Пычкемыш-волгыдо каваште шӱдыр-влак гына йӱлат. Йырваш, Кара лӱман пирым шотлаш огыл гын, нигӧ уке. Мом шонен пире тунам, раш огыл. Ала шкенжын изи игыже-влак нерген? Кузе икана, сонарыш кайыме деч вара пыжашышкыже пӧртылмек, тудо вӱрвузык чонпадырашыже-влакым муын? Но чаманен дыр шоҥго ава пире изи ӱдыр падырашым, лишкыже миен, кидшым нулалын да, почешыже каяш шӱден, ончыко ошкылын.
Ӱдырым вес кас марте кычалыныт. Тудым муашат ӱшан йомын. Но села деч тораште огыл изи ӱдырым да презе гай кугу пирым ужмеке, уло калык ӧрын. Южышт вигак пычаллан кержалтыныт. Но ӱдырым сусырташ лӱдын, лӱяш тоштын огытыл. Ик жап гыч пире чарнен шогалын, а ӱдыр села уремыш куржын пурен. А пире эркын гына савырнен да тундра велыш ошкылын. Почешыже тудым нигӧ лӱяш тоштшо лектын огыл. Чылан умыленыт: Ленам Кара пире утарен.
Тиде томаша нерген Рыткучи селасе калык кызытат шарна да шомак лекмаште радамын, жап эртыме дене шке гыч ешарен, коваште шергылтын каласкала.

38.	КӦЛАН — ПАРЕҤГЕ, КӦЛАН — ШӦРТНЬӦ

Туге шол, Марий Элыштына пареҥге мыланна шӧртньӧ гаяк. Теле мучкылан пареҥгет сита — илен лектат тугеже. Шыже еда пареҥге лукмо тургымым эн кӱлешан пагытеш ужына, лектышым шотлена, тынар центнер дене тудым луктынна манын, газетыште серена. А тыште, йӱдвелыште, кеҥеж — шӧртньым мушмо пагыт. А шотлат тудым центнер да тонн дене огыл, а шукыж годым килограмм да грамм дене. Чаун чукоткышто икмыняр старательский артель уло: эн кугужо — «Чукотка» (директоржо легендарный Леонтий Илларионович Милинский, 2005 ий августышто 75 ийым темыш). Ий еда кеҥеж тургымышто ик тонн утла шӧртньым мушкеш. Изиракше «Эдельвейс» (34 кг), «Аргон» (84 кг), «Квазар» (3 кг), «Валунистый» (400 кг), «Валькаркай» (16 кг), ЗАО «Северное золото» (115 кг) улыт. Скобкышто 2003 ийысе тургымышто кокла шот дене мыняр шӧртньым мушмым ончыктенам. Нунын кокла гыч икымшыже гына парышан. А молышт ятырже годым телым панкрутеш веле вашлийыт!
Чылажат старательын пиалже деч шога, маныт. Шымлыме шӧртньӧ месторождений ятыр уло гынат, тудым пашаш колташ пеш кугу окса кӱлеш. Моткоч ӱшана верысе калык «Майский» приискым угыч почмылан. Ала-кунам тушто шӧртньым мушкыныт улмаш. Но индешлымше ийлаште паша чыгынен. Моланжым раш каласаш ок лий. Арам огыл дыр (такшым «стратегический резерв» манын ойлыштмо гыч шокта), могай йодыш шӧртньым логалеш гын, тушто эре секрет. Чылажымат манеш-манеш гыч веле тогдаяш лиеш. Саде манеш-манеш гыч умылышым: «Майский» приискым иканаште икмыняр оза тавалаш тӱҥалын. Кузе уке гын, вет шымлыме почеш шӧртньым лукмо шапаш 35 ийлан ситышаш. Но пытартышлан кугу оксанже содыки сеҥен: ик канадский фирме, Российысе золоторудный комитет дене документым виктарен, тиде месторожденийым негызлаш контрактым пидын да 2004 ийлан пашам тӱҥалаш лийын. Тӱҥалыныт эн ончыч оборудованийым ямдылыме гыч. А тудыжым «материк» гыч кондыман. Тылеч вара Певек морпортыш судно почеш судно толаш тӱҥале. Певек уремлаште тылеч ончыч уждымо машина-влак кудалыштыт. 2005 ий навигацийымат эн ондак ЗДК «Майскийлан» грузым кондышо теплоход почо. План почеш тиде прииск икымше шӧртньым 2007 ийыште пуышаш.
Пашадар Певекыште пешыжак кугу огыл манын, мый кӱшнӧ ойлышым. Садлан теле тӱҥалтыште Чаун районышто ондакак шымлыме «Майский» приискым пашаш колтымо нерген увер шарлыме дене уло ола кожганыш. Вет манеш-манеш почеш саде приискыште тыглай пашаеҥ кажне кечын 1000 теҥгем ыштен налын кертеш. Проект — пӱтынек коммерческий. Государстве тушко ик кумырымат ок пыште. Садлан шижалтеш — тиде прииск частный кидыште улмо дене иктак. Чыла 100 процент акций йот элысе «Стэнмикс Холдинг Лимитед» компанийын кидыштыже. Теве ынде «стратегический запас» ман! Такшым, ойлат, тушто Р. Абрамовичын оксажат пӧрдеш.
«Майский» месторождений Певек деч 187 меҥге тораште верланен. Тудым шымлымше ийла рӱдыштак шымленыт да тыште шагал огыл шӧртньым мушкаш лиеш манын, иктешлымашым ыштеныт. Геолог-влакын шымлымышт почеш приискыште ик сезонышто 10 тонн наре шӧртньым мушкаш лиеш. Кӱшнӧ серыма гыч уло мо дене таҥастараш. Но ала-могай амаллан кӧра пашам тунамак тӱҥалын кертын огытыл. А 90-ше ийлаж нерген омат ойло. Тышечат калыкын молан тынар кожганымыжым шижаш лиеш. Увер шарлымек, Певекысе ТЭЦын пел коллективше «Майский» месторожденийыш пашаш налме нерген вигак йодмашым серен. ТЭЦ директор мом ышташат ок пале. Вет 250 наре еҥ кайымек, кеч ТЭЦымат шогалте. А ТЭЦ шогалеш гын, олалан кылмаш гына кодеш. Но «Майский» месторожденийыш пашаш пураш кеч пел ола заявленийым воза гынат, нунын кокла гыч пеш шагалже тушко логалеш ыле. Молан? Икымше амалже — пашаверым чараҥдаш нигузе ок лий, кокымшо — шукыштын кӱлеш специальностьышт уке, специальностьышт уло гынат, кӱкшӧ квалификациян огыл, кумшо — арака дене таҥлымаш. Чыла шотыштат келшыше специальностьым ойыркалаш «материкыште» гына лиеш. Садланак шогалыныт вахтовый йӧнеш — пашаеҥ-влакым кажне сезонлан «материк» гыч кондаш.
Шӧртньым мушмо сомыл — пеш неле паша. Тудым тыште XIX курым тӱҥалтыште кычалаш тӱҥалыныт. А варажым, совет жапыште, сопко лоҥгаште ятыр геолого-разведочный партий-влак шаланен пытеныт. Муыныт нуно шӧртньым. Ик вере, вес вере геолого-разведочный базе-влак шочыныт. Тулеч вара тышке горняк, строитель, плотник, повар, бухгалтер... толыныт, пеленышт йочаштым конденыт. Кӧн ешышт але йочашт лийын огыл гын, тыште ушненыт, икшывым шочыктеныт. Ынде кӱлеш лийын йочасад, школ, эмлымвер... Тыге Чукотка мучко ятыр поселко шочын.
Мут толмашеш. «Молан Чукоткышто украинец-шамыч пеш шукын улыт? Вет Чаун районышто нуно 20 процентымат эртат!» — йодым мый ик гана йӱдвелыште ятыр ий илыше журналист Владимир Васильевич Глебец деч. Тудо мылам тыге умылтарыш: «Шӧртньӧ содержаниян рудам Чукоткышто шукыж годым шахтым пургедме йӧн дене луктыныт. Садлан эн ондак горняк-влак кӱлыныт. А горняк-влак кушто утларакше улыт? Украиныште. Нунышт вара пырля милиционер але врач, сантехник але плотник йолташыштым шупшылыныт. Тыгак погыненыт». А пытартыш жапыштыже, конешне, Украинын «гривен“-пашадарже покта. Нужнан илат кызыт тушто, пашадар пеш изи. Россий денат от таҥастаре.
Шӧртньым мушмо приисклаште кучылтмо механизмым кутышын-кутышын тӱрлӧ заводлаште — Екатеринбургышто, Челябинскыште, Москошто... — ыштат. Икмыняр ужашыжым вес эллаште налыт. Чыла тиде ората Находка, Владивосток але Мурманск гыч океан-теҥыз корно дене эн ондак Певекыш толеш. Механизмжат тыглай гына огыл. Южыжо вич пачашан пӧртыш шуэш! Изи падыраш огыл гынат, корнышто тудым эскерыман да эскерыман. Кутышын-кутышын шолыштын пытарат эше. Ну ме, россиянин-влак, огынак керт тылеч посна. Йомдарышыжымак титаклат вара эше. Йӧра, эскерен шуктышна. Ынде тудым писын гына кӱчык йӱдвел кеҥежым приискыш наҥгайыман. Кеҥежым от шукто гын, телым самолет дене шупшыкташ тӱҥалат. А юж транспорт тыште шӧртньышкак шуэш. Тышкыжак шуэш гын, тылеч вара нимогай шӧртньыжат ок кӱлыс.
Оборудованийым кондымек, палемдыме верыште, сопко-влак коклаште шӧртньым лукмо фабрикым чоҥаш тӱҥалыт. Теле мучко нӧлтат, 40 градус йӱштым, пораным ончыде. Могай тыште чытыш лийшаш!
Фабрикым ыштен шуктымо. Шӧртньым мушкашат тӱҥалаш лиеш. Ӧрмаш гына! Ойырен налме сопкыш шахтер-влак керылтыт: штольньым, тоннельым пургедыт, рудам вагонеткыш оптат да тӱжваке луктыт. Вара саде рудам фабрикыш наҥгаят, цехыште вераҥше кугу дробилкыш ястарат. Ажгыныше механизм тудым шырпын йоҥышта. Ялысе марий-шамычше пырчым йоҥыштымым ужыныт да колыныт тудо. Кӧлан кузе, но мый дробитлыме левашыште кужун чытен ом керт. А вет тыште гранит йӧршан рудам шырпын йоҥыштыман. Шижыда? Могай тыште йӱк-йӱан?!
Тылеч вара йоҥыштымо ложашым мушкаш тӱҥалыт. Ожно тудо сомылым кид дене ыштыме гын, кызыт тышкат механизмым кычкыме. Ик могырысо изирак тайыл дене лавыран вӱд йога. Тушто тыглай ведра шога. Теммеке, тудым оролымо посна пӧлемыш (тушко чылаштым огыт пурто) наҥгаят да тушто химический йӧн дене шӧртньым моло куштыра деч ойырат, угыч ведраш опталыт. Ынде шӧртньым левыкташ наҥгаят. Тыгодымак шӧртньӧ гыч шийым ойырат. Ик жап гыч тудо слиткыш савырна. Курык наре руда гыч — ик-кок слиток! Тӱжемле еҥын геройло пашажын лектышыже. Тудыжым вара шыман гына сейфыш пыштат да сурален шындат. Умбакыже чыла шӧртньым Москош, Гохраныш лӱмын ойырымо самолет дене наҥгаят.

 
Йӱдвелын озаже — ошмаска

Шӧртньӧ приискыште пашам ыштышым старатель маныт. Саде старатель кеҥеж мучко, нигуш лекде, йӱдшӧ-кечыже, йӱштӧ-шокшым ончыде, чӱчалтыш аракам подылде (йӱын ончо, вигак луктын кудалтат. Тышке пашам ышташ але аракам лӧкаш толынат?), лым лийде пашам ышта. А мыняр вара старательын пашадарже, йодыда те? 2003 ийым иктешлымеке, Чаун районысо «Чукотка» артельыште тыршыше старательын тылзаш лектышыже иктаж 14 тӱжемышке шуын. Шукыракат налына ыле да шӧртньылан пиална шагалрак ыле, маныт. Артельыште паша тургым иктаж майыште тӱҥалеш лийже, октябрьыште пыта. Чылаже вич тичмаш тылзыш погына. Тугеже старатель тургымышто 70 тӱжем наре яндар теҥгем ыштен налеш. Сай ийынже 150 тӱжем чоло лектеш. А моло приисклаште тиде сезонышто пиал ыш шыргыжал. Улыжат 4—5 тӱжем дене тӱлышт. Мынярыш погына? Чын — 25 наре. Да-а-а... Да, «материк» шинча дене ончалаш гын, 70—150 тӱжемже шагалла ок чуч. Но кунам мый журналист шинча дене тӱслышым?! Да разве тиде пел ий наре Чукоткышто орланен илыше да тыршыше старательлан пашадар? Ожнысо дене (70—80-ше ийла) йӧршын от таҥастаре, маныт.

Шӧртньым, недропользований закон почеш, тыглай еҥат кычалын кертеш. Тидлан лицензийым гына налман. Лицензийын акше кок-кум тӱжем долларыш шуэш. Тылеч посна тыйын психикетым, лоток (волак) дене пашам ыштен моштыметым тергат. Вара милицийыш колтат. Тушто родо-тукым гыч судитлалтше уло-укем шымлат. Тылеч вара гына кидыш киркам, кольмым да лотокым налаш лиеш. Закон почеш частник кажне лу кечын мушмо шӧртньым ГОК-ыш (горно-обогатительный комбинат) кондышаш. Тушто тудым тергат да ужалыме ак нерген кутырен келшат. Сезонышто частник 100—200 тӱжемым ыштен налын кертеш. Но тыгайже пеш шагал вашлиялтеш. Шукыж годым ятырынже лицензий акыштымат огыт пӧртылтӧ.
Шӧртньым кычалаш партизан семын лектат гын, Чукотка кумда гынат, садак логалат. Тиде уже законым пудыртымаш лиеш, тугеже мутым кучыман: уголовный статья почеш 3—5 ийлан тюрьмашке логалаш лиеш. Колтат вара эше Колымашке. Уке, очыни, Чукоткыштак кодат. Вет Колымаже Чукотка деч ятырлан кечывалвелнырак. Тетла колташыжат нигуш.

39.	ЮРИЙ СЕНКЕВИЧ ДА МОЛАТ...

Заполярный редакцийыште Российлан да уло тӱнялан кумдан палыме еҥ-влак уна лийыныт манын кӱшнӧ ойлен кодышым. Ты гана, 2003 ий декабрь тӱҥалтыште, Моско гыч «Маяк» радиокомпанийын спортивный комментаторжо Евгений Штиль пурен ыле. Тудо тышке француз путешественник Жиль Элькем дене вашлияш толын. Жильже эше ныл ий ондак (2000 ий), Гренландий гыч тӱҥалын Российысе Заполярье мучко, путешествийыш лектын улмаш да ынде Чаун районысо шымлымше параллельыште верланыше Валькаркай полярный станцийыште шогалын. Тыште тудо кужу полярный йӱдым илен лекташ лийын.
Евгений дене редакцийыште вашлиймек, эрлашыжым тудо Янранайыш, Певек деч 30 наре меҥге, каем, мане. Валькаркай марте 60 меҥгым ече дене эртынеже улмаш. Но тидым тудлан ышташ пуэн огытыл. Шкеже Евгений тидын нерген теве кузе каласкала:
Вик ойлаш, шкемын журналист командировкем шыман гына эрта ыле гын, шкаланемат сырем ыле дыр: Чукотка марте толаш да нимогай приключений?! И саде приключениет мылам шӱй даҥыт ситыш. Эн ондак полярный станцийыш, Валькаркайыш, мый шкетын ече дене кайынем ыле. Моско гыч чыла снаряженийым конденам: ечым, палаткым, малыме мешакым, примусым, бензиным, кочкышым... Но у ече ботинке икымше кечынак йолем вӱр марте йыген пытарыш. Эшеже верысе начальстват шкетем ынеж колто, ӱмбакше ответственность манметым ынеж нал. Садлан Янранайыште мылам «Бураным» кычалаш вереште. Муым мый тудым, водительже нергенат сай шомакым ойлышт, сонарзе, маньыч.
Сай велыс, шоналтышым, тыге полярный станцийышкат писынрак миен шуына, ятыр снимкым ышташ лиеш.
Лекме кечын игече пужлымо нерген шомак лекте. Но метеоролог-влак мемнам шижтараш монденыт моли. Нунак йыҥгыртышт Валькаркайыш да Моско гыч журналистым вашлияш, мончам ямдылаш йодыч...
Корныш лекна — игече пеш мотор шога. Шелагский мыс деч вара перевалым эртымына годым изирак мардеж пуале. Ме Валькаркай дек иктаж 14 меҥге гына кодын дыр, манын шоналтышна. Жап — ик шагат кечывал. Але вара иктаж кок шагатыште Валькаркайыш миен огына шу? Ужатыше сонарзем «Айда ий дене каена», манеш. Сонарзе вет, кузе от ӱшане. Но теҥыз деке лишемме годым мардеж йӧршын орыш. Чонемланат лӱдыкшӧ лие.
Теҥыз деке волышна гын, ваштарешна вич метр кӱкшытан ий моклака курык-торос кушкын шогале. Ончык корно уке: шолашкат, пурлашкат. Давай мӧҥгеш пӧртылаш. Уже пычкемышалташ тӱҥалын. Мӧҥгеш теҥыз сер дене пӧртылна. Но ваштарешна ты гана кӱ курык кушкын шогалеш. Мучашлан йӧршын аҥырген пытенна. Савырнышна мӧҥгеш шкенан кыша денак. Ынде Валькаркай могырыш савырнаш лиеш. Садлан эрвелыш лупшалтна. Иктаж меҥгат пелым эртымек, адак саде кӱ курыкышкак тӱкнышна. Икманаш, аҥыргенна. А йырваш пычкемыш, йӱштӧ, писе мардеж пуа.
Мыйын сонарзем тыгодым ойла: «Сонарзын тыгай закон — поран тарванен гын, пурговать ыштыман!» «Давай эше изиш каен ончена, — манам. — Картем улыжат кок меҥге кодмым веле ончыкта. Мемнам тушто вучат — мончам ямдылат». «Уке, — чыгынен сонарзем. — Сонарзын тыгай закон — пурговать ыштыман!» Палаткым лукташ вереште.
Мыйын уло погем — палатке, малыме мешак, примус, бензин, коврик, кочкыш — чылажат ик еҥлан тундрышто арня илен лекташ ситыше. Лӱмын тыге погенам. А сонарземын нимат уке! Палаткым шогалташ пижна. Но орышо мардеж эре чаракым ыштылеш, лупша да лупша. Тудым пыкше гына келыштарышна. Кӧргышкыжӧ пурен шична гын, петырашат ок лий. Мардеж тудым кушкедшаш гай туржеш, кӱрыштеш. Ваш-ваш мутланымынамат огына кол.
Йӱд эртыш. Мардеж лыпланаш огешат шоно. Замокан омсам почын гына шуктышна, палатке вигак лум пургыж дене теме. Мый вуйым уремыш луктым — йырваш нимат ок кой. Мом ышташ? Кокымшо йӱдымат пурговать ышташ логалеш мо? Шкемын примусем луктым, иктаж-мом кочман вет. Но ик еҥлан келыштарыме палаткыште тудым ылыжташ пешакак йӧсӧ. Ылыжтышым, тулжо нер йымалнак йӱла. Пыкше гына лапшам да коям ырыктышна. Кочна. Но тыгодым палаткыш шыҥыше лум шулаш тӱҥале. Ме чылт нӧрен пытышна. Вургемым кызыт кошташ йӧн уке.
Кокымшо йӱдым йӱкшемдыш. Палаткым лум леведын: ны ныл йола шогалаш, ны шинчаш. Пыкше гына малаш верым келыштарышна. Йӱдым мален колтымек, шижынат омыл, пулвуем лумыш эҥертен улмаш — кылмыктенам. Кызытат моткоч коршта. Эмлымверыш каяш верештеш.
Кумшо йӱдым иктаж 27—28 градуслан йӱкшемдыш. Мардеж тугак лӱшка. Сайынак кылмышна. Кынелмат ок шу: «Ала кынелашат огыл, вот тыгак гына мардеж лыпланымым вучен кияш да кияш». Но содыки примусым ылыжтышна. Палаткыште адак вӱдыжгӧ лие. Ситартышыжлан сонарзем тамакым тӱрга — сигарет почеш сигарет. Палаткым от поч, вигак лум дене темеш. Чонланат моткоч йӧсӧ, вуйышто тӱрлӧ шонымаш пӧрдеш, пуйто омо конча, йӱк шокта: «Колат, кычкырат!» Сонарземат пуйто ала-могай йӱкым колеш. Но кӧ да кушто кычалеш? Ме корно деч сайынак торленна, а йырваш поран орен шӱшка-ӱштеш. Ындыжым теве ала-кӧ палатке воктенак шорт да шорт коштеш, палатке пырдыжым ӱпшынчеш. Чылт маска! Маскак гын?! Кушто пычал? Сонарзе пычалжым нартыште коден. Мыйын ракетнице лийшаш. Давай тудым вашкерак рюкзак пундаште кычалаш. Муым. Чонемланат ласкан чучо. Конешне, нимогай маскат лийын огыл, тиде мыланна кончен гына...
Кумшо йӱд деч вара мардеж изишак лыпланыш. Палатке гыч нушкын лекна. А мый шогалынат ом керт — йолем моткоч коршта. Сонарзем «Буранже» деке нушкын мийышат, лумым эрыктыш, зажиганий ключым пӱтыралят — Юмылан тау! — двигательже вигак ылыже. Двигательым ырыкташат огеш кӱл улмаш. Вашкерак погынам иктыш чумырышна да нартыш кылден шындышна.
Валькаркайыш миен шумеке да тусо калыкым ужмеке, нуно мыланна тӱняштыжат эн лишылла чучыч. Давай мемнам шокшо пӧртыш вашкерак пурташ, чайым йӱкташ, кылмыше пулвуемлан массажым ышташ! Моткоч порын вашлийыч, мончамат келыштарышт.
Тунам мыланем Валькаркайыште каласышт: эрвел мардеж тыште чӱчкыдын пуа. Тудо утларак шучко. Но тылечат лӱдыкшӧ йӱдвел гыч пуышо мардеж. Тудо идалыклан иктаж кок-кум гана лиеш. Ме лачак саде шучко мардеж йымак логалынна, тудак мемнам тӱлыжтарен, корным йомдарыктен.
Юмылан тау, нылымше йӱд деч утлышна. Тӱрлӧ йӱк шокташ тӱҥалеш гын, маныт, вес тӱняшкат тора огыл...
А французем Валькаркайыште пеш сайын ила улмаш. Чынжым каласаш гын, тудо, Жиль Элькем, шкаланже лӱмын тыгай неле маршрутым ойырен налын, тыге тудо Почетный легион орденым налнеже. Валькаркайыште У ийым вашлиймеке, Уэлен могырыш, эрвелыш тарванынеже. А кызыт неле корнылан ямдылалтеш. Жильын 12 пийже уло. Нуным кажне кечын пукшыман, иктаж кумло меҥге наре корным эртыман. Нартыш кычкыман пий-влак спортсмен гаяк эре тренировкым эртышаш улыт.
Тылеч посна Жиль книгам сера. Шкенжын компьютерже, спутник связь гоч тӱрлӧ издательстве да редакцийла дене кылым куча. Садлан ӧраш веле кодеш: Валькаркайысе полярный станцийыште ны телевизор, ны газет, ны Интернет уке. Россий да садлан дыр...

40.	ЙӰДВЕЛ ЙОЛКЫН

Изи годсекак географий урок гыч палыме йӱдвел йолкыным (северный сиянийым) первый ийынак декабрь кыдалне ужым. Саде кечын ме Евгений Штиль дене ятыр жап редакцийыште мутланен шинчышна. Вара, иктаж индеш шагат ыле, уремыш лекна. Ойна йӱдвел йолкын могырыш кусныш.
—	Мый тудым але марте шекланен омыл, — маньым Моско гыч толшо журналистлан.
—	Ончал, тудо тевакыс, — кидшым шаралтыш порт могырышкыла уна.
Чынак, порт дечынрак тӱҥалын, олан эрвел мучашкыла йӱдвел сияний шонанпылла, вӱдвара гаяк шуйналт возын улмаш. Але марте шекланен шуктыдымемлан йӧндымынат чучын колтыш. Вет йӱдвелыште илемыс, северянин улам. Но тунам саде сиянийыште мый нимогай сылнылыкымат шым уж. Так пычкемыш йӱд каваште ош пале коралтын да йӧра. Садлан кумылемат волыш. Но У ий водын, 31 декабрьыште, ужмо сӱрет мыйым йӧршын ӧрыктарыш. Кок кутышын, кок каштан олам авалтыше йӱдвел сияний шийын-тойын, шонанпылын кажне тӱсшӧ дене модаш тӱҥале. Шинчалан шыри-вури веле коеш, тудо верыште ок кече, ӱлык-кӱш коштеш, пуйто ложаш вашакан мешакым почкалтыме. Ала тиде чынже денак, ала тиде — йомак. Тугеже йомакыштат йӱдвел йолкын нерген чынымак серат-ончыктат улмаш. Варажымат тыгай сӱретым икмыняр гана ужым, йӧратен ончышым.
Йӱдвел йолкыным такшым ончаш гына сӧрале. Черле еҥ-влаклан тудыжо вуякак ок кӱл. Вет тидыже магнит тӱтан манме кечын орадылана. Тыгай кечын шукыштын вуйышт коршта, гипертоник-влакын давленийышт молемеш, вуй пеҥаш тӱҥалеш. Тыгайже тыште моткоч шукын улыт. Садланак чылан изин-кугун кечым вучат.

41.	У ИЙ!

У ийым Чукоткыштат вашлийыт. Но Марий Элыште илыше калык деч индеш шагатлан ончычрак. Тендан кызыт 15 шагат, 12 шагатлан Моско курант перкалыме марте эше индеш шагат уло. Те, пагалыме йолташ-влак, але ӱстелым веле ямдыледа, южыжо эсогыл шампанскийымат налын шуктен огыл. А ме тудым уже почына да чыла шонымашна шукталтшаш верч авызленат шинчена.
Уремыште 25 градус йӱштӧ. А Йошкар-Олаште — 0 гыч 2 градус йӱштӧ манын, телевизорем ойла. Аля пелашым теҥгече гына йыҥгыртыш да каласыш: уремыште шошо гай веле, лумат пеш шагал, ночко. У ий водын тыгай игече лийман мо?
Йошкар-Оласе Ленин площадьыште елкым кок арня ончычак шогалтен сӧрастарат гын, тыште уке, 30 декабрь кечывалым площадь воктеч эртышым (площадь манаш лиеш гын: футбол пасун пелыже). Тушто елкым погышаш ората-каркасым шогалтеныт веле ыле. Кӱкшытшӧ иктаж вич метр. Вуйжым искусственный елко семын ужарташ тӱҥалыныт. Но умбакыже погаш огыт тошт. Молан манаш гын, тысе илыш калыкмутымат шочыктен: «Елкым шогалтат гын — «южаклан». Садлан елкым погаш огыт вашке. Вет эше эрла кече, 31 декабрь, улыс.
Но тудым мый эрлашымат шым уж. Пашаште моткоч ноялтын, остаткыжлан саде каваршаш полярный йӱд чылт тӱлыжтарен пытарен, кеч икмыняр вере унала ӱжыныт гынат, мый малаш шуҥгалтым. Шкет кукулан мо кӱлешлан ӱстелым погаш, шампанскийым подылаш? Пашаште вашлийынна да йӧра велыс.
Елкыжо могайрак лийын манын, эрлашыжым, икымше январьыште, ончалаш лӱмын мийышым. Верыштак шога, «южак» ӱштыл наҥгаен огыл. Ынде тудо ужар пирамидыла коеш, тыгыде лампычке дене йӱла. Ола эше мала. Садлан елко воктене, оролышо милиций машинам да мыйым шотлаш огыл гын, ик пият уке. Милицийже йӱдвошт оролен да кечыгут оролаш тӱҥалеш. Тысе калыкын, сувенирлан дыр, елкын укш мучашыжым кӱрлын налаш койыш уло. Кажныже тыгай койышым ужеш гын, пычырик, вич метран, елко деч мо кодеш? Вет акшат саде искусственный пушеҥгын изи огыл, — кум тӱжем «еврош» шуын. Тудым лӱмын Моско гыч конденыт. Ожныжо, маныт, Билибино гыч кож укш-влакым конденыт да пушеҥге семын келыштареныт. Адакшым верысе калык: «Тенийсе елко эше ничево-о, — манеш. — Ужыда ыле гын ӱмаште тыште могай елко шогымым: вурго да кум укш — воштыл коледа ыле».
Йырваш пӧрдалше яра кленча ора, мандарин шӱм, фейерверк гильза-влак эртыше йӱдым тыште кугу пайрем лийме нерген шижтарат.
Редакцийыш мийышым, тергышым: верыштыжак шога мо, сӱмырлен огыл дыр, канализаций пучем кылмен огыл, йӱштӧ вӱд тугак йога? Чыла шот дене, чыла пашам ышта. Чонемым адак тидыже ырыкта.
Лектым гына редакций гыч, ТЭЦын тӱҥ инженержым, Лев Григорьевичым, вашлийым. Тудын дечак кольым У ийын икмыняр кочо лектышыжым: кок самырык еҥ лӱялтын, весе, илалше старатель, арака дене пич каен колен...
Ончылно — ныл каныш кече. Кӱчык, иктаж кум шагаташ кечывалым уремыште пеш шагал еҥым ужат; лум лумеш але мардеж пуа, але ояр гына шӱдыран кече шога. Ушет кая! Мом ыштыман? Давай лучо пашашке каяш да тиде книгам умбакыже возаш. Тыге жап эртымымат от шиж, ушыш чонлан лишыл тӱрлӧ шонымаш толын пура да полярный йӱдым кӱчыкемдаш полша.

42.	ПОЛЯРНЫЙ КЕЧЫВАЛ

Пӱртӱсын законжак тыгай: лышташ шыта гын, тудо ала-кунам велшаш; теле уло гын, кеҥежат лийшаш; а полярный йӱд уло гын, полярный кечат толшаш.
У ий деч вара кече олян гына кужемаш тӱҥале. Ондак кечывал лишан гына волгалтеш ыле гын, ынде эр рӱмбык лу шагат эрдене шарла. Кечывал туран ала-кушто тораште, сопко-влак шеҥгелне кече улмо палдырна. Теве Певек ола деч йӱдвелыште верланыше Роутан остров кечыйол дене волгалтеш. Но олам авалташ эше ок вашке, кӱкшӧ сопко-влак авырат. Верысе калык манеш: икымше кечыйолым иктаж 1—2 февральыште вучыман. Но кечывал ӱжарам ужмо денак, паледа ыле гын, кузе чон куана, чӱчка, эсогыл шижде шыргыжалынат колтет. Юмылан тау, полярный йӱдым илен лекна-а. Ончылно — кече да шошо.
Икымше гана кечын тӱсшым, калык манмылак, 2 февральыште ужым. Но тунам ола ӱмбалне шӧр гай тӱтыра шогыш. Саде кечынак Анадырь гыч грузовой самолет дене мыланна пыкше-пыкше пластиным колтышт. Садлан редакционный машина дене сатулан аэропортыш кудальым. Аэропорт, кӱшнӧ ойленам ыле, ола деч 18 меҥге тораште, теҥыз серыште верланен. Йырваш нимогай сопко уке, тудын марте — иктаж лу-лучко меҥге лиеш — лапка, кушкылдымо тундра шарлен кия. Кечым шойыштышо курыкат уке. Ме олам шеҥгелан кодышна, велыме нугыдо шӧр-тӱтыра гыч ийын гына лекна, шинчамым вигак кече йымыктарыш. «Теве, теве тудо! Илышым пуышо Кече!» Кычкырал колтымо шуо. Чонемлан тугай сай лийын колтыш дык! Тидым икымше кужу полярный йӱдым илен лекше веле шижын-тогдаен кертеш.
А эрлашыжым, игече тӧрланымек, кече редакций пӧлем окнашкемак ик татлан ончале. Изишлан гына. Но тидыжат кумылым нӧлташ ситыш. Вара тудо адак сопко шеҥгек шыле. Почешыже кугу тулора-ӱжарам эше кужу жаплан кодыш. Жап эртыме дене каватӱрыштӧ вичкыж, кужу, вӱр тӱсан тасмаш погына. Иктаж шым шагат кастенат, олаш пычкемыш кас вузалме годым, касвелыште ала-кушто тора каватӱрыштӧ волгыдо коеш.
Кече лекме дене игече йӱкшемдышашла веле коеш. Южо кечын 40 градус йӱштӧ, вара-вара 20 градусыш кӱзыш. Шижалтеш, мӱндыр йӱдвелышкат шошо вашка. Кечат тугак шыргыжеш. Но, чынжым гын, шошо марте эше пеш тора.
Февраль тӱҥалтыштак телевизор дене рекламный ролик деч ончычсо заставкыште шошо сӱрет ӱмбалан «Шошо толеш» манын возыман кадр лектедаш тӱҥале. Ой, юмыжат, шошо мартеат илен шуна аман, шоналтышым семынем. Пелашем дене мутланымем годым икана оҥайлан, тенданат рекламе деч ончыч центральный телевидений тыгай заставкым шындылеш, манын йодым. Тудыжо ондак мыйын йодышем ышат умыло. Рашрак умылтараш вереште. Умылымек, уке, манеш, тыгай заставке. Тугеже, тогдайышым, «Орбита» системе дене йӱдвел мландышке колтымо каналлашке тыгай заставкым калыкын кумылжым нӧлташ манын, лӱмынак шындат. А вара, шошо толмек, тудым «Кеҥеж лиеш» манын возыман заставке вашталта. Вашталта да мынярымше гана марий пӱртӱсым шарныкта.
Марий пӱртӱсым шарналтен, эн ончыч мемнан тошкемысе куэр ушыш толеш. Поснак шыже вел сӱрет. Пушеҥге-влакын лышташ велеш, шыве-шыве модын, мландышке кышкалалтеш. Ошкылат куэр дене, кошкаш тӱҥалше шудым тает, лывыжгыше лышташым тошкет. А южгунам тыгай шонымаш вес шонымашым шочыкта да эртен кодшо пагыт гыч иктаж сӱрет ылыжеш...

43.	ПОЛИЭТИЛЕН ПАКЕТ ЙЫР ТОМАША

Икана «Полярная звезда» газетын кудымшо лаштыкыштыже «Чаун-ИНФО» подпись дене ик изи гына увер лекте. Тудо «Кодшо арнясе воштылтыш» маналтеш. Саде уверыште «Заполярье» кевытыште киндым Чукоткын ончычсо губернаторжо Александр Назаровын программыже манын возыман полиэтилен пакетыш пыштен ужалат манын ойлымо. Адакшым тыгерак иктешлыме — «Молан поянлыкым так арам локтылаш?». Авторжо — чылажат шекланен шуктышо Анжела Ударцева. Саде изи гына увер кугу тумаш шуктыш. Газет лекме кечынак редакцийыш ММК-н (мясо-молочный комбинат) директоржо куржын тольо. А саде «Заполярье» кевытше ММК-н улмаш.
—	Те мом ыштылыда, мом толашеда? — манеш, ӧрын пытыше топката гына пӧръеҥ, Андрей Юрьевич. — Мом кӱлеш-оккӱлым серкален киеда?! Вет сакый тыгайлан верчын мыйым паша гычат поктен луктын кертыт.
—	Мо тугай? — мый ӧрын кудалтышым. Ӧрашыже амалат уло. Чуч иктаж-мом келшыдымым серет, вигак суд дене лӱдыкташ тӱҥалыт. Но мыйже вет тыште эше у редактор улам, чылажымат шекланаш тӧчем.
—	Кунам ме Назаровын программан полиэтилен пакетыште киндым ужаленна?
—	А-а, теве мо нерген. Тиде уверын авторжо — Ударцева. Чечас тудын деч йодына, чыла рашемдена, — манам.
А мыйже тидын нерген Анжела дене уже мутланенам, саде уверым тергенам. Но, шонем, тек Анжела шкеже радамын эше ик гана каласкален пуыжо. Садлан шкенжым ӱжыктышым.
—	Анжела, — манам, — каласкален пу, пожалуйста, мыланна, кушеч тиде мыскара увер шочын?
—	Чыла тидым мый шке шинчам дене ужынам. Эсогыл шкежат тыгай пакетан киндым налынам. Пакетшат мӧҥгыштак, холодильник ӱмбалнак кия. Конден кертам.
—	Тыгай лийын огеш керт! — йӱкым кугемда директор. — Киндым ме эре ош пакетыште ужалена. Чыла тиде шоя! Сандене газетыштыда опроверженийым сераш йодам. Те эре шоям гына возеда.
—	Могай «опровержений»? — ӧреш Анжела. Тудат ылыж кайыш. Ойлашат тетла нигӧлан ок пу. Вара-вара тудым пыкше гына лыпландарышымат, кабинет гычем ужатышым. Коктын кодна. Изиш шоналтымек, тыгерак каласышым:
—	Анжелалан мый ӱшанем, тудо чыным возен. А тыланда могай вашмут кӱлеш серыза да кондыза.
Директор лектын гына кайыш, мыйым администраций вуйлатышын алмаштышыже Брюсов ӱжыкта. Мийышым тудын дек, тидым-тудым мутланышна. Тыгодым кабинетыш вес алмаштыше Гарнаженко пурен шогале. Саламлалтна да Брюсовшо ойла:
—	Теве ончыза, Александр Юрьевич (Гарнаженколан), мом мемнан районкыштына возен кият, честный айдемым титаканыш лукнешт, — мый декем савырнен. — Воопше, тендан Ударцевада управляемый, уке?
—	Управляемый, — манам, — мутым колыштеш.
—	Мо шотышто ӱчашеда? — умылен огеш керт Гарнаженко.
—	«Назаров» пакет шотышто...
—	Чын пӱшкылмӧ! — руале Гарнаженко. — Вет мыняр гана тудлан ойленам: сайлымаш эртен, губернаторна ынде весе. Йӱлалте, кудалте саде пакет-шамычым. Логалже тудо Абрамовичын шинчашкыже, перат вара кидет гыч. От шинче, ынде йыҥгыртен кия. Полшыза, манеш, газетыште шоям возеныт. А ончет гын, эсогыл мыйынат ӱдырем «Заполярье» кевыт гыч киндым тыгаяк пакетеш конден. Поген пыштышым...
Брюсовын ойлышаш шомак уке. Йӧра, шонем, кеч Гарнаженкожо жапыштыже толын шуо. Мутланымашна йӧршын вес корныш лупшалте. А шкеже молан мыйым Брюсов ӱжмым пешакак сайын палем.
Ала тиде амалланак, ала весылан, но ММК директорым, иктаж идалык эртымек, паша гыч кораҥдышт.

44.	МАРИЙ ЕШ

2004 ий март тӱҥалтыште заполярный Певек олаш икымше марий еш тольо. Ожныжо тыштат марий еш-влак иленыт дыр. Но мийымекына, йодыштма гыч умылышна: ик марият уке. Уло, такше, Усольцев фамилиян айдеме. Певекысе калык театр нерген возымо годым тудынат фамилийже икмыняр гана койо. Шоналтетат, чылт марий фамилий. Но ме тудым кычалаш ыжна тӱҥал. Марий лиеш гын, шукертак мемнам шкеак кычал муеш ыле. А ты гана кок шочшан марий еш толмо нерген уверым Геннадий Сабанцев кондыш. Касвелеш унала ӱжынам, мане. Чынжымак, вич шагатланрак редакцийышке вате-марий тольо: Нина ден Вячеслав Семеевмыт. Нина Семеновнаже Кужеҥер поселкысо школышто 16 ий эре изирак классласе йоча-влакым туныктен. Пелашыже, Вячеслав, механик-водитель. Ик икшывышт икымше, весыже шымше классыш коштеш. Ынде нуно пашам ышташ йӱдвел Певекыш толыныт.
Ме кабинетыштем ятыр жап мутланышна. Шукыжым Геннадий дене коктын ойлышна: ола, калык, паша нерген каласкалышна, йӱдвел пӱртӱсын ойыртемже нерген радамлышна. Нимом монден кодаш огыл манынак. Эх, мыланна ӱмаште чылажат тыге радамын каласкалыше лийже ыле. Такшым ала сайрак веле. Мом чыла пурын пуымым вучаш.

45.	ШОШО. ПОЛЯРНЫЙ КЕЧЕ

Март тӱҥалтыште южын температурыжо тугак 30—35 градус марте шуэш. Уремыште йӱштӧ. Тыге 18 март йотке шогыш. Лачак ты кечын тӱҥалше да кок кече чарныде пуышо «южак» деч вара игече 2 градус марте левеште. (Чаманем гипертоник-шамычым.) Кечывал туран уремышке лектым. Ончем, леведыш гыч вӱдат чыпча. Но вес кечынже угыч йӱкшемдыш, да март мучаш марте эре гаяк 30 градус йӱштӧ шогыш.
Кече кӱшкӧ да кӱшкӧ нӧлталтеш. Мартын пытартыш каныш кечынже шагат умдым ончыкрак шӱкална. Ынде лу шагат кастенат уремыште умыр.
Кече кечым покта. Игече тыгак икшырымын ила, шошо пушым лукташ ок вашке. Но пӱртӱс садак шкенжыным налеш. Икымше май деч вара почмо окна гыч кайык йӱкат шокташ тӱҥале, ала-кушеч дыр чайка ден баклан-влак чоҥештен тольыч да логар пундаш гыч лекше йӱкышт дене йырвелым темышт. Ӧрат веле, мом кочкыт гын ала?.. Теҥыз, бухто ий дене комыжлалтшак улыт.
Иктаж 20 май гыч кече кечыгутлан Чаун-Чукоткышто иланыш. Йыр гына пӧрдеш, курык шеҥгелан ик шагатланат огеш шыл. Тыге иктаж август тӱҥалтыш марте шуйна: кечывалым пашам ыштет, кечывалымак малет. Тунам шоналтышым: уке, йоҥылыш лийыт «кече эрвелыште лектеш» манше-шамыч. Тудо Йӱдвелыште шочеш улмаш.
Но тидыжым мый икымше ийынже шым уж. Икымше июнь гыч «материкыш» отпускыш чоҥештышым.
Вот тыге мый пытарынем ыле Чукоткын ик ужашыже нерген возымем. Кумыл кашташте, нимат ыштыме ок шу. Лачак жапым гына вучем. Гена ту кечын, 30 майыште, редакцийыште пашам пӱжалт ышта, шушаш номерым ямдыла. Кузе уке гын, вет тудо мыйын олмеш директор-редакторлан кодеш. Иктаж кандаш шагат кас. Трук омсаште пеҥгыдын тӱкалыме йӱк шоктыш. Кӧ тыге кыра?! Мо томаша?! Омса деке лупшалтым. Почым, ончем, тушто Гена шогылтеш. Уремыште сайынак юалге гынат, чылт тувырмелын. Ӧрын кудалтышым: мо томаша?! Молан тувырмелын? Ала тӱня кумыкталтын? Ала ажен?.. Тӱжем йодыш. Гена омса гычак карал шындыш:
—	Юра!

46.	КАТАСТРОФА!!!

Ушем кайыш. Могай эше катастрофа?!
—	Юра, Юра, айда вашкерак типографийыш. Тушто, тушто — аварий! Вӱд йога! А кагазше... кагазше!.. Ушет кая, чыла нӧрен пыта ве-ет! — Гена вуйым кучен.
Вот тиде пеш серьезный паша! Мо лиймым мучаш марте умылен шуктыде, Генан могай йӱкын ойлымыжак мыйым пожарный деч коч кожгатыш. Давай вашкерак мо кид йымаке логалше вургемым ӱмбаке чияш да издательствыш куржаш. Цехыш пурышна гын... шокшо, мончаште гай вӱдыжгӧ да пар. Ала-кушеч батарей гыч шокшо вӱд пыжалт лектеш да фонтан гай ваштареш пырдыжыш кышкалалтеш. Саде тураштак стопко дене кагаз кия, цех кӱварыште вӱд. Цех пеленак вес пӧлем уло. Тушто ме газетлык кагаз-рулон-влакым аралена. Давай вашкерак тушко ончалаш. А туштыжо кӱвар ӱмбалне уже иктаж лу сантиметр наре вӱд погынен да кажне тат гыч погына да погына.
Мом ышташ? Вашкерак «Аварийкым» ӱжыкташ кӱлеш. Телефон дек куржым, адакшым трукышто аварийный службын телефон номержымат монден кудалтенам, кушко возен шындыме нерген нигузе шарналтен ом керт. Тудым пыкше верештым.
—	Типографийыште — аварий! — шӱлешт-шӱлешт кычкырем телефон трубкашке.
Тушто нимогай реакций.
—	Пагалымем! — адак кычкырем. — Колтыза, пожалуйста, аварийный службым, батарей гыч шокшо вӱд кышкалалт йога, кагазым нӧртен пытара вет!
—	Ида кычкырле! — шокта трубка вес могырышто. — Мый уже «аварийкым» колтышым.
Чынак, жап шукат ыш эрте, УАЗик-фермер машина толынат шогале, тушеч лекше кок самырык рвезым чон вургыжын вашлийым. Но мый нунылан нимат умылтарен шым шукто, нуно шкак мыйым ончылтышт:
—	Аварийный службын обслуживанийлан договорда уло? — манын йодо иктыже.
—	Могай эше договор?! — вуй гыч шугыньо дене перымыла йодышлан карал шындышым. — Те мо, тидым йодышташ толында?! Давай вашкерак аварийым чарыза, уло кагазем нӧртен пытара уке гын!
—	Договорда уке гын, ме нимом ыштен огына керт, — ышталеш адак саде рвезе.
—	Тый мо, й... пошмать, ушет каен мо?! Тый мо, тышке мыйым мыскылаш толынат?! Ала чын северянин-влак тыге ыштышаш улыт, маннет?! Ну-ка, пошли ... тышеч салаге-шамыч! — шыдем тӱргоч шолеш. Издательстве гыч чумен колтымо семынак поктен луктым.— Эрлак вуйым шиям, туныктем мый тендам кузе пашам ышташ кӱлмым шопонер-шач!
Тыгодым издательстве пелен ачалыме пашам ыштыше-влак шокшо вӱд пучым петырышт. Юмылан да нунылан тау, шке вий денак специалист-«аварийщиклык» сомылым ыштышна.
—	Гена! — манам,— давай ынде вашкерак рулон-шамычым цехын вес пӧлемышкыже пӧрдыктен луктына. Уке гын кагаз деч посна кодынас. Нине албаста-шамычлан ӱшан уке.
Кок кокла капан да кокла виян марий иктаж лучко рулоным тыманмеш, вич минутышто дыр, цехын вес могырышкыжо пӧрдыктенат лукна. Чонем йӱла: южо рулонжо иктаж коло сантиметр йотке нӧрен пытен. Вет эше вӱдыжгыжӧ умбакыже шупшылалтеш. Тудым вет ынде луктын гына кудалтыман шол! Туге гынат Гена дене коктын утарышна ме мӱндыр мландыште верланыше «Крайний Север» издательствын «Певек» филиалжын тыгай чот йӧсын толшо да шӧртньышкак шушо кагазшым.
Эрлашыжым вигак администрацийыш йыҥгыртышым, главан алмаштышыже Виктория Николаевна Клуниченколан чыла доложитлышым, «аварийкын» койышыжымат шуктышым. Ончылгоч вигак каласем: ну логалын вет вара нунылан. Адакшым Геннадий Сабанцев «аварийкын» койышыж нерген койдарчык сынан чапле статьям серыш. Отпускыш лектын кайыме деч ончыч мый тудым икымше страницышкак келыштарышым. Тек лудышт, тек палышт да тек тунемышт — кузе пашам ыштыман! Марий-влак тӱня тӱрыштат пырлочшак огытыл, пашам ыштенат, пеҥгыдын йодынат моштат! Шомакын вийже деч нигуш от шыл.
Тыгак вереште ты туткар нерген увер Анадырьышкат. Туштыжо каласышт: батарейысе лушкыдо пучым алмаштен ачалаш, эҥгекын кугытшо нерген доложитлаш.
Ты кечынак уло цехым порядкыш кондышна: кӱварымат мушна, рулон-влакым йытыран рат дене кукшо верыш кошкаш вераҥдышна. Чыла рат дене. Но чоным еҥын алди-булди койышыжо садак тарватыш, тушто шем тамгам кодыш. Чынжат уло тудо: илышыште вучыдымын вашлиялтше чыла нелылыкым чытыман, сеҥен лекман. Но ваш-ваш полшен. Уке гын «экстремальный» манме кундемыште гына огыл, «материкыштат» йомат. Тыгайже ынжак лий.
Но тидын дене мыйын «катастрофем» эше пытен огыл улмаш. Кастене мӧҥгӧ миен гына пурышым, телефон йыҥгырта, йӱкшӧ междугородныйла шокта. Тыште шым шагат кас гын, «материкыште» лу шагат эр. Кӧ тыгай пагытыште йыҥгыртен кертеш? Вет тариф тыгай жапыште ой-ой!.. Содор трубкам нальым.
— Юра, — шокта пелашемын йӱкшӧ пуч гыч. «Саламет» мочет, ойла: — ончылгоч тургыжландараш ок кӱл ыле да, омак керт. Тыйын семынак эрла-таче Омолон гыч Сергей ден Марина толыт. Таче эрдене йыҥгыртышт. Шаҥгысек тыйым кычалам, нигузе кучен ом керт. Ме вет ынде тыште илен огына керт, коммуналкышкат мӧҥгеш от кай. Срочно пачерым кычалаш логалеш.
«М-да, мӧҥгыштемат, Йошкар-Олаште, — «катастрофа», — шоналтышым семынем да йӱкынжӧ каласышым:
— Кычал! Миемат, чылажымат шотыш кондена.

 
Писатель Константин Симонов —
«Полярная звезда» газет редакцийын унаже

Йошкар-Олаш икымше отпускыш мийымешкем Марина ден Сергей мӧҥгышкышт толынат шуыныт.
Тыште кӧ тугай Марина ден Сергей улмо нерген изишак умылтарем. Самырык Буковмыт еш эше ик ий ондакак Чукоткын Билибин районысо Омолон селаш школыш пашам ышташ каен ыле. Марий мландым коден кайыме амалжат мыйын гаяк. Сергейын ачаже пачеран гынат, тудо ешыште шкет икшыве огыл — марлан кайыдыме шӱжарже уло. Илышыште кӧ пала кузе лиеш. Кумло ийым темаш вашкыше шӱжар, ача да эше йочан самырык ешлан ик пачерыште илаш шыгыррак шол. Санденак тыгай корным ойырен налыныт. Тора корныш каяш тарванымышт годым, Сергейын шӱжарже Озаҥыште илен, мӧҥгӧ пеш шуэн толеда. Садланак Сергей шоҥго ачам ончаш тукым акажым, мыйын пелашем, коммуналкыште могай илышым илымым пален, ешыж дене шкеж деке илаш ӱжын. «Кок ий гыч отпускыш толмешке илыза», маньыч. Ме келшышна. Ик ий гыч мыят тора корныш тарванышым. Отпускыш шочмо кундемышкем пӧртылмем деч ончыч, нуно июнь мучаште каена манын йыҥгыртышт. А ынде туге лекте: мыйымат ончылтен мият улмаш.
Йошкар-Олашке миен шумеке, чынак, Омолон гыч толшо самырык еш ӱстел коклаштат шинча ыле. А тушто эше мый толын пурем. Вашлийме лӱмеш сийым изишак авызлышнат, ту кечынак олашке пачерым кычалаш лекна. Кок кугу икшыве дене мӧҥгеш коммуналкыш от кае вет. Увертарымаш почеш икмыняр вере миен коштна. Пытартышлан, шерге гынат, Палантай уремысе кок пӧлеман пачерыште шогална. Туштак отпускем эртарышым. А тыгодым мо погымо оксам, йӱдвелысе отпускнойым иктыш пыштен, коммуналкым ужален, посна пачерым налаш лийна. Но ик эрдене мемнам телефон йыҥгыртыме йӱк помыжалтыш. Тиде Эшпай уремысе коммуналке пачернан пошкудыжо улмаш. «Юра, — манеш, — толза вашкерак. Тендан йымалныда, икымше пачашыште, таче эрйӱдым пожар лийын!» Мо томаша?! Адак «катастрофа» мо?! Кунам тудо чарна? Вашкерак чийышна да Эшпай уремыш шикшалтна. Эх, Юмет! Тул мемнан пӧлемна йымалсе пачерым тӱвыт нулалын улмаш, пу пӧртын рожлаж гыч шикш мемнан изи пӧлемнамат пич темен, кӱвар, воктенже пырдыж когарген. Мо уло пого когар тӱс да пуш дене темын. Пожарный-влак омсам иреныт. Кузе ынде тыгай пачерым писын ужалет? Адак ачалыманыс. Кунам чыла тиде пыта? Садлан вес пачерым налашлан ссудым йодаш вереште. Отпуск мучаште кидыште улшо оксалык акан пачерым муна. Мыйже тудым ик гана веле ончал шуктышым: кӱвар-пырдыж шот уке, ванне-туалетыш пураш ок лий, омса — сарайлык. Тек тыгайже кеч лийже манын, келшышна. Илена — ыштена.
Садлан куш пурет, адак йӱдвелыш кайыман.
Ончылно полярный кече да кече йӱдвелыште шочеш манын, каласышым. Чынак улмаш, тудак гына мыйын ончыклыкемлан волгыдым ӱшандарен, кечыйолжым мыйын велыш виктен, ласкан шыргыжале. Векат, мыйын тыгай пӱрымаш. А такшым мыйын гына мо?..

Чукотка—Певек
 
Ойлымаш-влак

47.	ОМЕШЕМ ТЕТЛА ИТ КОНЧО... КОНЧО...

«Айда, лек», маншыла, кидым рӱзалтен ӱжӧ омсам почын пурен шогалше таза кап-кылан, йыргешке чуриян пӧръеҥ кабинет озам.
Валерий Иванович ты жапыште компьютер экраныште мо ышталтмым кӱта ыле, палыдыме айдемын пурен шогалмыжым вигак шиже гынат, ончалтышыжым монитор деч трукышто кораҥден ыш керт. Вара, ӧрдыж ончалтыш денак вучыдымо унан кӧ улмыжым пален налмек, ик татыште ак-мук лие, нимом ышташ ӧрын шогале: ала компьютер экраныште пеш кӱлешан вашталтышым вучаш, ала вучыдымо уна дек вашкаш. Но компьютер койыш ик сомыл гыч весыш вашке гына куснаш Валерий Ивановичымат туныктен, коеш. Шинчаончылныжо вигак Вера сӱретлалте. Моткочак торасе, шеҥгелан кодшо самырык пагыт гыч чевер ӱдырын чурийже волгенчылак чӱкталте: «Мо томаша? Вера дене иктаж-мо лийын мо? Молан Мишалан кӱлеш лийынам? Молан пашашкак пурен? Вет тыгайже нигунамат лийын огылыс». Йодыш почеш йодыш. Кычал ынде вашмутым.
Миша тыгодым омсам шӱкале, коридор мучашсе окна велыш ошкыльо, окнаончык шинче. Валерий Иванович воктекыже лишеме, кидшым шуялтыш.
—	Салам, Миша, — но тудо кидым пуаш огеш вашке. Вара-вара гына, пуйто ӧкымешак, пеҥгыде «кувалдыж» дене Валерий Ивановичын вичкыж копажым кормыжтыш. «Кид кучен ынеж саламлалт улмашын», — тогдайыш Валерий Иванович.
—	Ну, мо, салам, ешым пудыртышо, — вошт шӱтышӧ ончалтышыж дене Валерий Ивановичым шуралтыш. — А тый вашталтынат, шоҥгемынат ала-мо. Чылт чаравуян кодынатыс. Ушым погенат тугеже.
Ик татлан шып лие. Мутланымаш тӱҥалтыштак чыгынен шогалнеже.
—	Илет-илет да шоҥгемалтеш тудо, — каласышаш шомакым муо Валерий Иванович. Шкеже нигуш пураш ӧрын.
—	Кузе илыштат вара, Валера, каласкале. Такшым ынде Валерий... Ачатшын лӱмжӧ кузе гала? Монденам...
—	Валера гына.
—	Йӧра, тугак кодшо... Векат пиалан улат? — Миша кажне шомакшым вашкыде, пудален шындымылак луктын пышта.
—	Илыштам эркын дене, — олян пелештыш Валерий Иванович. Шкеже уке-уке да йыштракын Мишан шинчашкыже ончалеш, пуйто йоднеже: «Вигак каласе, молан толынат? Мом каласынет? Кузе илымем нерген пеш умылынет мо?» А шкеже умбакыже весым ойла: — Пашам ыштем. Сомылем чонлан келшыше. Ешан улмем нерген колынат докан.
—	Шочшетат уло?
—	Улыт. Кокытын.
—	Школышкат коштыт дыр?
—	Коштыт. Иктыже шымшым, весыже кандашымшым пытарен.
—	Пелашетым йӧратет... Вычыл-вычыл иледа...
—	Илышемлан ӧпкелымаш уке... А тыйже кузе? — Валерий Ивановичлан кӧ пала могай шонымаш дене толшо айдемылан шке нерген гына каласкалаш йӧндымын чучо.
—	Мый? — Миша вуйжым кӱш нӧлтале. — Ужат вет, колен омыл. Илыштам.
—	Пашам училищыште ыштымет нерген колынам ыле...
—	Уке, тушеч шукертак каенам. Кызыт милицийыште улам. Заключенный-влак дене таҥлем. Нуно мыйым колыштыт, пагалат. Кузе уке гын, нунылан осалым ыштымаш уке. Чайым, аракам, тамакым йодыт, пожалуйста, кондем. Нуно кузе, мыят тугак.
—	Ешетше уло? — шекланенрак йодо Валерий Иванович.
—	А вот ешем уке. Тыйын полшымет дене шкетак улам, шкет куку мурым мурем, — лие вашмут.
—	Тугеже ешан шыч лий, — Валерий Иванович шонымашыжым йӱкынак лукто.
—	Вера деч молым, чонлан келшышым, тетла нигӧмат муын шым керт, — трукышто кожганыш Миша. — Чылажат тылат верчын! Кӧ тыйым йодын коклашкына пураш? Верам шкежат марлан шыч нал, ешымат пудыртышыч! Ынде йӧршеш весым шымата, — вара ала-мом кызыт гына шарналтышыла ешарыш: — Икана Вера марийже дене коктын мый декем лӱмын мутланаш толыныт ыле. Пелашыже тудым кидыштыже чот куча витне. Ик уто шомакым пелештымыж годым туге торжан руале дык, садет вигак пырысигыла туртын шинче. А мый тудын нерген ынде лу ий эреак шонен илем. Кызытат тудак гына шинчаончылнем. Кӧ тыйым йодын коклаш пураш?!
—	Мыйым титаклаш ит вашке, Миша. Мо лийын, тудо лийын. Но тыйже палетыс, Вера ондак мыйын лийын. Да, мый тудым йӧратенам! Тудат йӧратен! Тунам, шарнет дыр, тый мыйын йолташем лийынат. Тылат чылажат чон почын ойленам. Мыланемже тунам эше кӧраненат. Мо, шонет, мый тудым йӧратен омыл? Тек, тек туге лийже, тудо варажым тыйын пелашет лие. Но Вера тӱрыс нигунамат тыйын лийын огыл! Да, да! Тудо мыйым йӧратен да кызытат мыйын нерген монден огыл, чоныштыжо куча!
—	Ит воштылто мыйым да ит тошт тыге ойлаш! Титакетым шылташ ит толаше. От шинче, ватан пӧръеҥ весын пелашыж деке куржталеш. Армийыш кайымем гына вучышыч, вигак курныж гай керылтыч. Мый тыйын толашымет нерген пален налмек, палет ыле гын, мо илышым иленам? Нымыштывара гай каҥгемым, вуйыштем сур ӱп лекташ тӱҥале. Мый вет, Валера, чыла палем. Ойырлымо деч ончыч мый Веран шолып чемоданжым верештым. Тушто тыйын возымо чыла серышетым муынам. Мом тушто удыркаленат?! Адакшым Веран Йошкар-Олаш колтышашлык серышыжымат кучышым. Мо нерген возымыжо шинчаончылнемак. Тыланет палаш оҥай? — вашмутым вучен шуктыде Миша умбакыже шуйыш: — Те Йошкар-Олаште Веран палымыж деке вате-марий семын малаш пурен улыда улмаш. Тидлан ынде пуйто тудо серыш гоч извиненийым йодеш... Законный марий — армийыште, а тудо... Шояк марий!..
—	Эх, Миша. Молан чыла тидыже кызыт ынде тылат кӱлеш?! — ӧрын кудалтыш Валерий Иванович. — Ала тиде милиций койыш?
—	Молан манат? А вот теве ӱдырем кушкын шуэшат, мом тудлан каласем, шонет? Мый титакан улам? Уке, тунам чыла тидым ончыктем. Умыла тудо мыйым. Чыла шке верышкыже шинчеш.
—	Тый тидым лӱмын каласаш пуренат?
Тыгодым кабинет омса почылто.
—	Ваперий Иваныч, тендам телефон деке, — вичкыжрак кап-кылан самырык ӱдырын йӱкшӧ шыман шоктыш.
—	Тек изиш варарак эше ик гана йыҥгыртат, йӧра, — лие вашмут. Валерий Иванович угыч ончычсо студент-йолташ велыш савырныш.
Мишаже, кушто гала шогална маншыла, шарналташ тӧчыш. Вара кумыл волен йодо:
— Чылажат тылат шукертак каласынем ыле. А таче «Марправдыш» увертарымашым пуаш лумын кудал толаш перныш. Адакшым олаште моло сомылат погынен. Тыйым тыште чылан палат улмаш, моктен ойлат... Йӧра, кужунракат кучалтым ала-мо... — трук кожганыш Миша.
— Тау пурыметлан, — Валерий Иванович шинчалыкшым тöрлатыш.
—	Молан таужо? — ӧрын кудалтыш садыже. — Мый дечем вет порым вучен от шукто. Полшенат кертам, мыйын палымем пеш шуко уло...
—	Содыки, Миша, ала-кунам йолташ лийынна. А мо лийшашлыкым Юмо тый дечет посна пала. Сулыкем уло гын, мутым кучыкта. Уке гын...
—	Уке гын... — Миша йылмыжым пурльо. Пуйто «Уке гын мый шке полшем» маннеже ыле койо.
Валерий Иванович кӱсенжым перкален лекте.
—	Мом тынар кычалат?
—	Тамакым.
—	Сигарет — яд. Тӱргаш ок йӧре. Тазалыкым пеш пытара, маныт.
—	Тый изиш чыталте. Кабинетыш сигаретлан миен толам.
—	Ит вашке. Мыйын тый денет тамакым тӱрген шогаш кумылемат, жапемат уке. Вара пӧжгет, — кочын чарыш Миша.
—	Вашкет мо? — йодшын койо Валерий Иванович: «Тамакым тӱрген шогаш кумылет уке гын, молан вара мый декемже пурышыч? Кай чечасак, тошкешт ит шого!»
—	Чечас автобус лиеш.
—	Тугеже корнет пиалан лийже. Сайын кай, — Валерий Иванович куштылгын шӱлалтыш.
—	Йылмет козыра огыл?
—	Оккӱлым ит ойлышт, Миша. Йылмем лӱман огыл, кидемат куштылго. Порымак шонен гына каласышым.
—	«Порым»... Тиде шомакым тылат гына ойлыман ынде, — Миша кумылдымын кидшым лупшалят, ны чеверын, ны мо, лифт могырыш ошкыльо. Тудыжат кужун ыш вучыкто. Шем паҥгам темдал гына шуктыш, омсаже тунамак кок велыш шупшылалте.
Валерий Ивановичын чонжылан луш лие. Нершовычым луктын, пӱжалтше саҥгажым ӱштыльӧ. «Чынак, лӱдынам улмаш ала-мо. Кӧм-кӧм, но тудым ик пырчат вучен омыл, — шоналтыш Валерий Иванович. — Кумло вич ийым теменам гынат, чон латкандаш ияшлак модо. Чылажланат ынде мыняр ий эртен, мом эше кычал коштеш? Серыш-влакым пога, от шинче. Ӱдыржын кушкын шумекше, «Ачай, молан тый мемнам кудалтенат?» манмылан титакым ӱшандарыше доказательствым кычалеш. Эх, Миша! Эх, торта! Такшым, кӧ пала. Кажныже шкалан шке судья. Но вет мыняр жап эртен. Эсогыл ӱдырем почеш рвезе-влак куржталаш тӱҥалыныт... А ме эше шукертак лийше, самырык пагытыште кодшо йӧратымаш, тудын пелен шочшо сулык деч кораҥын огына керт, коеш... Заключенный-влак дене лӱдыктылеш, от шинче». Пеле шӱвалын, кидым лупшале да кабинетше велыш ошкыльо.
Шарналтыш тунам Валерий Иванович Мишан армий гыч пӧртылмыжым. Пединститут деч вара Валерам армийыш ышт нал. Тудо визымше курс тӱҥалтыштак ватан лие, ик ий утларак коден кок икшывым ош тӱняш шочыктышт. Тыге армий деч кодо. Миша тунам Валера деке лӱмын Йошкар-Олаш толын ыле. Тунамат тюрьмаште шинчен лекше изаж дене лӱдыктыльӧ. «Тудлан нимом йомдараш, — мане. — Пычалже дене кеч-кӧмат пудештарен кертеш». Тачат тудо мурыжымак мурыш. Да рашкалте ыле тиде ӱнарет дене Валерам тунамак, ала вигак йолжым чумалтен возеш ыле. Уке вет, еҥын полышлан ӱшанен ойла. Нимынярат вашталтын огыл аман.
Валерий Ивановичын чонжылан моткочак лапка лие. Кабинетыш пурен, сигарет пачкым руалтыш, угыч коридорыш лекте. Тӱрлӧ неле шонкалымаш лугыч тӱжваке поро, ныжыл кумылан сӱрет кышкалалте, чурийже ырен кайыш. «Уке, Вера мыйын гына, тудо эреак мыйын веле лийын, — пуйто семынже огыл, йӱкшӧ орен кудалтымылак шолын лекте. Пасушто але чодыраште лиеш ыле гын, товатат ок чыте, уло янлык тӱшкам помыжалтара ыле. — Вара коклашкына Миша пурыш. Такшым коклашкына мо? Вет Мишалан марлан кайымыж деч ончыч ме, Вера, тый денет кум ий утла ваш ик шомакым пелештыде илышна: ик курсышто, ик группышто тунемна, ик тӱшкагудышто илышна. Туге гынат пуйто ваш-ваш огына пале. «Салам» да «чеверын» гына. Ой, Юмыжат! Ты тӱняште ик гана илымекат шонен шуктыдымо тынар ораде сулыкым ышташ лиешак улмаш!»
Валерий Ивановичын кумылжо эшеат лывыжгыш. Самырык годсо кайыкла чоҥештыме кумылжо пуаҥмыла чучеш гынат, чылажат волгыдо омыла помыжалтеш, шинча ончылныжо я ик сӱрет, я весе сӱретлалтыт. Пуйто чылажат лучко утла ий ончыч огыл, а теҥгече гына лийын. Теҥгечак мо? А чынак вет, пуйто кидым гына шуялташ... А такшым... Такшым тый тачат шинча ончылнемак улат. Тыйын нерген шарналтыде ик кечат ок эрте. Омешемат эреак кончет...

ИКЫМШЕ ВАШЛИЙМAШ

Школым тунем пытарымек, Валера, самырык гына рвезе, документшым Йошкар-Оласе пединститутыш намиен пуыш. Спискыште латиндешымше лие. Йырваш шкеж гаяк абитуриент-влак коклаште ончыклык йолташым кычалын, семынже студент илышын могай лиймыжым сӱретлен. Сумкажым кидыш кучен, приемный комиссийын пӧлемже гыч лектын каяш гына тарванен ыле, шеҥгелныже «Вера» шомакым кольо. Пылышыжлан «Валера» манме шоктыш але, чынак, иктажше эше мом рашемдынеже? — ыш умыло Валера. Савырнен, ӱстел коклаште шинчыше пӧръеҥ дек угыч лишеме. «Мо тугай?» — йодо. Ӱстел коклаште шинчыше, нимом умылыде, вуйжым нӧлтале. Кидшым лачак тудын фамилийже йымалан возыма гыч кораҥдыш. Тевак, воктене шогышо ӱдырын лӱмжым сера улмаш. «Тугеже, Вера-Валера тиде ӱдырын лӱмжӧ улмаш? А мый тортаже... Пылышет мушкаш кӱлеш манаш веле кодеш. Чу, саде ӱдырын лӱмжым ик кагазышкак возат гын, ала тунемашыжат пырля тӱҥалына? Эскералтышаш».
Валера коридорышто омса ваштареш верланыше пушкыдо пӱкеныш шинче.
Вера кужун ыш вучыкто. Валера тудым сайын ужын шуктыш ма уке, шинчажым каралтыш. Пуйто ала-кунам моткоч шукерте ужмо омо иланыш. «Теве! Теве тудо! Тудын лӱмжӧ Вера улмаш! Вет лачак тыйым гына кычалынам! Уке, кӱчык ӱмырыштем але марте нӧргӧ шӱмем нигӧ тарватен кертын огыл. Ала тугеже тудо мыйын пӱрымашемак?» — Валералан пуйто тыге чучо. Но шӱмым от ондале. Ой, кузе тудо перкалаш тӱҥале. Изирак вичкыж кап, каплан келшыше оҥ, пӧрдымӧ кыдал. Кызыт ынде Валера пала, тиде кап-кыл варажым эшеат сылнештеш, ятыр пӧръеҥын ушыжым алгаштараш тӱҥалеш. «Шинчаже могайрак тӱсан гын? Кӱрен. Ӱпшат кӱрен тӱсан. А тӱрвыжӧ чумыраш тугай, изи, аҥысыр. Чылт йошкар снеге чумырка!»
Веран пединститут омса шеҥгелан йоммеке, Валера чытен ыш керт, почешыже куржынак лекте да ола урем дене ятыр марте ужалтарыш.

* * *

Тунемаш пурышаш экзаменым Валера пыкше вучен шуктыш. Ты гана тудо Верам вигак палыш, кажне йолтошкалтышыжым шымлыш. Шыргыжалмыж еда чурийжым эшеат сылнештарыше тӱрвылукыштыжо шочшо изи гына лакым йӧратен ончыш. Но икымше гана вашмутланаш вийым тунемаш пурымек гына, икымше сентябрьыште, муо. Валерамытын группыштышт ӱдыр-рвезе-влак виген ял гыч улыт. Кузе эше — «мар-фил» вет. Нуным чылаштым ик тӱшкагудын ик пачашыштыже вераҥдышт. Веран илыме пӧлемже ныл омса гоч гына. Тунам тымык ял гыч толшо рвезе, ола йӱдлан тунем шудымо, пӧлемыштак киен эртара ыле дыр. Адакшым чонлан лапканрак чучеш: вет шочмо пыжаш гыч лектын каяш кеч-кунамат йӧсӧ. Поснак нӧргӧ улмо годым. Но тудым Алеша лӱман рвезе виешак алгаштарыш. Алеша дене нуно экзаменым кучымо годым палыме лийыч. Армий деч вара тунемаш пурышо пошкырт марий рвезе пеш чулым, аптыранен мойн ок шого:
— Давай кынел. Нечыве мындерым туржын кияш. Ӱдыр-влакыным туржман. А ондак лишкырак палыме лийман.
Валера ӧкымешак келшыш. Лач тунам, тӱшкагудысо фойеште икмыняр ӱдыр ден рвезе-влак вашмутланен шогылтмо годым, Валера Веран ныжыл йӱкшым раш кольо, йӧратен, кумыл шулен колышто.
Школысо семынак арня наре аудиторийыште шинчымек, икымше курсысо студент-влакым республикысе тӱрлӧ колхозыш пашашке колтышт. Валерамытын группо Оршанке районысо Тошто Крешын воктенсе Ошламучаш ялыш логале. Тыште нуно йытын пашам сомылкалышаш улыт ыле.
Паша калыкым вашке лишемда. Ӱдыр-рвезе-влак эшеат лишкырак палыме лийыч, ваш-ваш мыскарамат ыштылыт.
Ты ялыштак Валера чоныш пижше ӱдыр дене икымше гана мутланен, «йӧратем» манме шомакшат икымше гана саде ялын куэр лоҥгаштыжак шоктен. Но тунам Вера вашеш нимом ыш пелеште. Уке, ыш шӱкал, шып гына кас рӱмбалгеш йомо. Но пала ыле гын тунам Вера Валеран чонышто мо ышталтмым. Шӱм тӱргоч шолын, кумыл шошо вӱдлак ташлаш ямде лийын! А вашеш... Вашеш ик шомакат уке. Валера тунам ыш чыте. Тудлан тутела чучын, пуйто Веран шып коден кайымыже уло нӧргӧ илышыжым кумыктен, тетла тудо шке пиалжым ик ганат ок вашлий. Тудым тетла нигӧ йӧратен ок керт. Вот тыгак шкет шогалтен кода. И чыла. Садлан институтымат кудалташ да армийыш каяш лие. Колхоз паша лугычак олаш лектын кудале, военкоматыш миен пурыш. Туштыжо тудым вигак руальыч:
— Тунемаш пуренат, тунем. Ушым пого. Тунемметым лугыч ышташ мемнан правана уке.
Нимом ышташ. Валера эрлашыжым мӧҥгеш колхозыш пӧртыльӧ. Но тиде йӱд Вераланат кочо лийын витне. Кастене тудо Валерам шкеак уремыш ӱжын лукто, кидшым шыман кучыш. Валеран уло капше ырен кайыш. Вес кидше дене ӱдырым кыдалже гыч ӧндале, тоштын тоштдеак тӱрвыжым муо, шупшалме амалым ыштыш. Ӱмырыштыжӧ икымше гана. Уке, Вера тудым ыш шӱкал. Тидын дене чыла каласалте. Но варажым шуко гана «йӧратем» манын каласыме шомак Валералан тыш ыш шу. Ик ий пагыт ӱмырешлан шарнаш кодо. Уке, конешне, лийын тудын еш илышыште ятыр пиалан кече, но садак чон пундаште тиде пагыт эреак сескемалт киен, шарналтыме еда кумылым ырыктен, эсогыл семынже шыргыжал колтен. Теве тачат, Мишан толмыж дене шарнымаш тӱжваке кышкалалте. Тудо эшеат кожганен ойлынеже ыле. Но варажым шоналтыш: «Молан? Умыла мо тудым Миша. Вет тудо Веран марийже. Тудын праваже пуйто шукырак. А тый, Валера, — ешым пудыртышо гына. Нимогай йӧратымаш, нимогай чон шижмаш. Такшым, жапше годым, Верам марлан налме деч вара, мыйын шинчашкем ончалаш вожылынат. А кызыт кычалтыл коштат. От пале тый, Миша, кузе мыланем лишыл Вера да ӱмыр мучкылан тыгаяк гына кодеш. Тудым мый кызытат йӧратем. Ала тыге вучыдымын толметшыланат тау веле. Тый огыл гын, чонем угыч тыге кожгана ыле мо? Кунам чылажат сӱмырлыш? Кузе корнына кок век савырныш? Тыгай годым эре титаканым кычалыт. А молан? Мый кызытсе илышемлан нимынярат ӧкынымаш уке. Тыге лияш Юмак пӱрен витне. Тек тыгак кодеш ынде».

* * *

Икымше курсышто тунемме годым Валера ден Вера эн пиалан лийыныт: пырля библиотекыш, кинош, концертыш коштыныт, рӱмбалге кастене ола уремыш лектыныт. Шошо велеш сӱан нергенат шомакым лукташ кӱын шуыч. «Теве стройотряд гыч пӧртылынат, тарватена веле. Самырык? А мо вара! Коло ийыш тошкалше-шамыч ваш ушнаш але самырык улыт?» — Веран аптыранымыжлан Валера тыге ойлен.
Но стройотряд гыч пӧртылмек, Йошкар-Оласе автовокзалыште чеверласыме годым Вера Валеран пелен пызныш да пеле йӱкын пелештыш:
— Валерик, айда сӱан дене изиш вучалтена. Мый декем толметат огеш кӱл. Йӧра?
Ончалын тунам качымарий ӱдырын кӱрен, пундашдыме шинчашкыже да, ик шомакым пелештыде, пеленже чотрак ӧндалын. Тыге тудо Вера дене келшен. Но ваш-ваш серышым возаш товатленыт. А вара чеверласеныт. Верам автобус Морко велыш наҥгаен, а Валерам — Шернур могырыш.
Мӧҥгӧ толмеке, Валера шкаланже верым муын кертын огыл. Кажне татыште Вера нерген шонен: теве нуно угыч вашлийыт, ӧндалеш тудым Валера да торашке-торашке, эн пиалан тӱняшке наҥгая. Вара, уремыш лектын, почто яшлыкым эскерен. Икмыняр кече гыч тудо икымше, тынар вучымо серышым кидыш кучыш, ӱпшынчӧ да пуйто Веран ӱп, тӱрвӧ, кид тамжым шиже. Вашкерак конвертым почо, серышым лукто да чон вургыж лудаш тӱҥале.

«198... ий 12 сентябрь Валерий, палет, могай таче кече!
Мӧҥгыш толмем деч вара эн пиалан! Кызыт гына пакча гыч мушкылт пурышым, свежа газетым кидыш нальым, а тудын коклаште — серыш.
Ой, Валерий, мыланем куштылго шонет? Омешем тыйым ужам, эрдене помыжалтамат, тыйже уке улат. Эх, шонем, молан каникулжым шонен луктыныт, киямат тӱшка. Шукырак тыйымужаш манын, кастене ондакрак возамат, шонен киенак мален колтем. Вара омым ужын кием. Теҥгече школыш мийышым. Умылет чай — моткоч сай. Таче эрдене мужедмем серышлан лекте.
Толам, манат. Чыталте, Валерик, йӧра. Лӱдам манын, ит шоно. Вожылам. Ял вет. Умылет? Мыйже тыйынакуламыс, нигуш ом йом. А такшым, айда олаште вашлийына. Мий иктаж 15 сентябрьыште, вокзалыште вашлийына. Йӧра вет, Валерик?
Валерик, уна, Пушокем «мыр-мыр» манеш. Пален тыйын серышетым. Тыланетак «мыр-мырым» возаш шӱда.
Серышем налмек, вигак возо. Чот-чот вучем вашмутым».

«Олаште вашлийына? Латвизытан сентябрьыште? Тугеже ме вашке угыч пырля лийына?! Вера! Кузе чот мый тыйым йӧратем!» — Валеран кумылжо кайыкла чоҥештылын. Вет жапшат кум кече гына кодын. Кум кече. А мыняр эше вучыман!
Но олаш лекме ожсо кечын Валера молгунамсылак почто яшлыкым тергаш лекте да угыч серыш калтам ужылалтыш. Тидат Вера деч улмаш. Эше икте? Валера писын конвертым почо да серыш ластыкым шераш пиже...

«Валерик, ала-мом ыштылам, мый ынде шкежат ом пале. Йӧршын аҥыргенам. Мемнан кокласе кыл кӱрлын огыл гынат, тыйын нигунам лийын кертдымыла чучеш, чыным гына каласаш ом тошт. Тыланетат, весыланат пиалым конден ом керт. Йӧратен ом мошто улмаш, Валерик. Туге чучеш, тый чот йӧратет да веле тыйым йӧратымемла чучын. Ала мый йоҥылыш лиям. Ом умыло мый шкемым, Валерик! Ну молан мый тыланет кӱлам?! Лиеш мо мыйым тынар чот йӧраташ? Уке, Валерик, ит орландаре шкендым. Пиалан ме нигунам она лий пырля. Но институтым кудалтыме нерген шонымашым ушышкет итак пурто. Тунемаш кӱлеш тыланетат, мыланемат.
Тудын да мыйын коклаште йолташ семын келшыме деч моло нимоат огеш лий, шонем. Йӱштӧ шӱман улам мый, Валерик. Ну мом мый ыштен кертам?! Титакле мыйым. Мыйым гына.
Ом умыло шкемым, ом пале, кушко каен йомаш...»

«Мо тугай? Кӧ «тудын» нерген воза? — Валера тунам нимом умылен кертын огыл, уло капше чытырналтын. — Кузе тыге? Вет але гына моткочак йӧратен чеверласышнас. Ваш-ваш йӧраташ, вучаш товатлышна. Але вара Вера мыйым шӱмышкыжӧ ик пырчат пуртен огыл? Тушто йӧршын весым, ала-могай морко рвезым ашнен? Вет тыгеже лийын огеш керт. Чонышто иктым гына кучаш лиеш! Ондален? Тыге ондалаш лиеш мо?»
Валера тунам чылт аҥыргыше коштын. Кумыл волен. Но тунамак корныш лекташ да Морко велыш тарванаш ямде лийын. Пыкше гына шыже каникул эртымым вучен шуктен.
Олаш толмек, тӱшкагудысо пӧлемеш погыжым коден, вигак Веран илыме верыш вашкен. Но тудо эше толын огыл улмаш. Ту кечын икмыняр гана омсам миен тӱкалыш, Вера садак уке.
Тудо эрлашыжым гына тольо. Валера эркын омсам пералтыш. Вес могырышто «да-да» шоктымым колын, пӧлемыш пурен шогале. Тыгодым пӧлемыште улшо, ик группыштак тунемше ӱдыр-шамыч моткочак веселан гына ойленыт, каникул жапым кузе эртарыме нерген каласкаленыт витне. Валеран пӧлемыш пурен шогалмыже тиде мутланымашым трук кӱрльӧ.
—	Салам, ӱдыр-шамыч, — пелештыш Валера пеле шыргыжалын.
—	Ой, Валера, салам! — кумылын пелештыш Римма лӱман ӱдыр да тунамак, кожганен, оза кумылым лукто. — Чайым шындаш кӱлешыс. — Чайникым кидыш налын, кухньыш лектын ошкыльо.
—	Э-э, чашкажат уке, — Светат чулымеште. — Чечас йытыраен толам.
Пӧлем гыч коктынат лектын куржыч.
—	Салам, Вера, — Валера ӱдыр воктек лишеме.
Но Вера саламлалташ ыш вашке. Изишак иралте. Ончалтышыжым окна могырыш савырыш да шып гына пелештыш:
—	Салам, Валера. — Пелештыш шыман, эркын, нойышын. Шинчаже кок веке коштеш. Пуйто эҥертышым огеш му. Валера ӱмбаке тӱкнымӧ годым пуйто солалтымыла адак вес могырыш кудалта. — Шич.
Валера чон пундаште пӧртылташ лийдыме ала-могай шучкылыкым шижылалтыш, шекланенрак гына воктекше, кроватьыш, верланыш. Вара Веран кидшым кучыш. Но тудыжо мучышташ веле вашкыш.
—	Вера, мо лийын? Серышетымат да кызытсе кумылетымат йӧршын умылен ом керт. Каласе.
Вашмутым вучен шукташ ыш лий, тудым йырге йоген волышо йыгыр шинчавӱд пырче алмаштыш. Изишлан тӱрвӧ лукышто кучалте да вара, нелемын, ончыкшо тӧрштыш. Вера шинчавӱдым кызыт гына шиже, копаж дене шӱргыжым петырыш да уло йӱкын шортын колтыш.
—	Вера, Вера... — лыпландараш пиже Валера. Но вашеш шортмо йӱк гына. Вара, трук кынел шогалын, кок кидше дене Валеран оҥышкыжо эҥертен, шӱкал колтыш, кровать гыч кынелын, окна деке миен шогале.
—	Мый тылат чыла умылтарем. Только кызыт огыл, йӧра, — йӱкшӧ адак шып гына лекте. — Вескана.
—	Вескана? Серышет деч вара мый ушдымо гай коштам... Эреак тыйын нерген шонем... Вет «йӧратем» маньычыс... Мыят тыгак вашештенам. Вашештенам да товатленам, чонышкем пыштенам. Ала тиде модыш? Каласе, Вера?
—	Кызыт огыл. Кае. Вескана умылтарем... А кызыт... Кае! Кае, Валера. Вара... Вара чыла умылтарем...
Валера нимом ышташ ӧрын, тарваненат ок керт. Пуйто кӱварыш вожаҥын. Тидым ужын, Вера кычкыралынак шындыш:
— Кае!..
Угыч шорташ тӱҥалше ӱдырым шкетшым коден, Валера омсам вес могыр гыч тӱчӧ. «Кызыт тыге савырнен каяш гын, тиде мучаш. Верам, йӧратыме Верайым, курымешлан йомдарем. Вет мыйже тудым йӧратемыс!» — шонкала шке семынже Валера, а чоныштыжо тугай пуста лийын кайыш, пуйто эн шерге, шерге деч шергым йомдарен, шӱжар деч але, можыч, ава дечат шергым. Шинчаончылныжо тевак — Вера, омса вес велне окна воктене шога. Мӧҥгысӧ халатше кыдалжым, оҥжым сайын палдара. Валера угыч шиже шокшым, эн лишыл йолташын шокшыжым. Пуйто чечасак пӧртылеш да шеҥгечше шыман ӧндалеш, омсамат почаш ямде. Но але гына каласыме шомакше чара. Уке, тиде мыскара огыл. Тыгай мыскарам огыт ыштыл. Вуйым сакен, шке пӧлемышкыже ошкыльо да кроватьышкыже шуҥгалте. Чылажат ӱшаныдымыла, шучко омыла веле чучеш. Вет шукерте огыл гына сӱан манмашкат кӱын шуыныт ыле. А ынде йӧршеш вес койыш.

* * *

Эрлашыжым студент-влак угыч шке сомылыштлан пижыч: лекций, семинар, мӧҥгысӧ паша... Но Валера кеч-могай пашалан пижеш гынат, ушыш Вера ишкылак керылт пура, книга лаштыкыште чурийже сӱретлалтеш. Могай тушто тунеммаш! Валера ыш чыте, ик кастене Веран илыме пӧлемысе омсаш тӱкалтыш. «Вет мом-гынат каласышаш. Вуем шалана. Тетла тыге илаш огеш лий! Мо томашам палышашак улам!..»
Омсам Вера почо. Валерам ужын, эркын, кумылдымын пелештыш:
—	Кай пӧлемышкет. Чечас мием.
Тунамак омса петыралте. «Чечас мием» манме шомак дене чон тарванен, Валера пӧлемышкыже вашкыш. Жап шукат ыш эрте, пералтыме йӱк шоктыш. Валера вигак омсам почо. Тушто Вера шога. Уремыш лекташ ямдылалтын.
—	Мый чечас, — кожганыш Валера да чияш тӱҥале.
Тӱнӧ тунам юалге ыле. Нуно пычкемыш урем мучко ошкы льыч. Валера ӱдырын кидшым кучынеже ыле. Но Вера тудым трук кораҥдыш. Пуйто электроток перымылак чучо.
Вара нуно паркыш миен шуыч, теҥгылыш шинчыч.
—	Валера, — ик тат шып шинчымек, Вера келгын шӱлалтыш да икшырымын, тургыжланыде, чон вургыжде кукшын гына ойлаш тӱҥале: — Вурсо мыйым. Но вик каласем, тетла мый тыйын лийын ом керт. Нигунамат. Ом пале, кузе ме вашваш... тыге... иленна... Ом пале: але вара тыйым ондален иленам? Но... — Вера кожганыме гай лие. — Каникуллан ялыш мийымеке, мый Тудым вашлийым. Ме Тудын дене луымшо классыште тунемме годым келшенна... Келшенна, умылет, Валера? Келшенна. Тудым вашлийынамат, тыйын нерген монденам. Теве могай улам: шучко, шакше...
—	Вера, тыге ит ойлышт... — рвезе тудым чарынеже ыле. Но Вера тетла шомакым каласаш ыш пу.
—	...Да-да, Валера. Тиде чын! Тудо Озаҥыште, военный училищыште тунемеш. Тудат каникулыш толын ыле. Тудо мыйым... Уке, мый шке аҥыргышым... Тыйымат монденам... Аҥыргышым, Валера, умылет, ушем кайыш... Тетла мый тыйын нигунамат лийын ом керт!
Ӱдыр вер гыч трук кынел шогале.
—	Вера, Вера, шого... Мый нимомат ом умыло...
—	Чеверын, Валера! Ит кай почешем!
Вера, пеҥгыде таганже дене асфальтым перкален, йӧршын вес могырыш ошкыльо. Теве тудо тул йымалне волгалте да тунамак пычкемыште йомо.
«Тетла тыйын нигунам лийын ом керт... Тудо весын. Но вет тыге лийын огеш кертыс! Тыге лийшаш огыл!» Валера вуйжым кучыш, шӱмжӧ гыч теве-теве ты тӱняште эн шерге, лач тудын гына, тетла нигӧн, Веран чонжо лектын возын кертмылан ӱшаныде, тӱҥын шинче. Пуйто ынде чыла, тетла илашыжат нимолан. Тидым весе огыл, икымше йӧратымаш дене чеверласыше айдеме, да эше лач тиде татыште гына умылен кертеш.
Эрлашыжым Валера чытен ыш керт. Лекцийыштак Вералан запискым колтыш: «Вера, эше чылажат пӧртылташ лиеш. Вет мыйже тыйым йӧратемыс. Ӱшаненак ом керт да ынемат ӱшане: тыят йӧратен кертат, моштет, Вера! Вучем вашмутым».
Саде лекцийыште Валера вашеш запискым вучен ыш шукто. Но весыште тудым ала-кӧ шеҥгечше тӱкалтыш, кидышкыже икмыняр гана тодылмо кагаз моклакам шуралтыш.
«Валерик, шӱртым ваш ушен кылдымеке, пеҥгыде ушем ок лий, — лудаш тӱҥале, — кӱрылтшӧ кандырам кылдаш йӧсӧ да палыжат кугу кодеш, кучылтмо годым мешаяш тӱҥалеш. Мый кӱрлынам, мыйым титакле. Вот ушен тудым ынде ом керт.
Тыге ыштен кертам манын мыят шонен омыл, коктынак лийына манын ӱшаненам. Илыш йыжыҥан.
Чылажат тыйым ужмекем вигак ойлынем ыле, но ала эрта, шонышым. Умырет мучко мыйым титаклет гынат, мом мый ынде ыштен кертам. Тыге пӱралтын мыланемат, тыланетат. Пиалым ынде тыланет пӧлеклен ом керт. Тыйын нерген удан ом шоно. Мыйын нерген кузе шонаш тӱҥалат — тыйын пашат».

* * *

Тылеч вара ныл студент ий эртен кайыш. Ты жапыште Валера ӱдырымат нале, нылымше курс деч вара, кеҥежым, икымше йочаже шочо. «Уке, тетла нуно нигунамат пырля огыт лий», — маныныт шке коклаштышт студент йолташыже-влак. А Валера пелаш лийшым, Маринам, шке семын йӧратен шынден. Эреак тыматле, поро чонан Марина Валеран чонышто мо ышталтмым товатат шижын. Но ик ганат уто йодышым пуэн огыл.
А Валера кажне гана Верам чон йӱлен вашлийын, но нунын коклаште ик шомак гына лийын: «Салам». Тетла нимо. Моло студент каче-влак Вера дене веселан мутланеныт, веселитленыт. Валеран чон йол пундашке волен. А кунам иктажше тудым, модын, кыдалже гыч ӧндалын, Валера пудештшашла оварен.
Кеҥеж каникул годым Валера пелашыжлан мӧҥгӧ, авам деке миен толам манын, шоям ыштен, чоным эмлашак, Морко велыш вашкен. Кӱзен тунам тудо Веран илыме ял воктене верланыше кугу гына курык вуйыш да тушто кужу жап илышын кузе савырнен кертмыж нерген шонкален, шинчаончылан Верам сӱретлен, тудым вучен. Теве тудо ӱлычын, тора гычак курык вуйышто кӧ улмым пален кудалта да тудын деке куржын мия. Теве чынже денак ала-могай ӱдыр, ваче гоч пыштыме вӱдвараш кок ведрам сакалтен, курык йымалсе лап верыште кӧргычмӧ таве деке вӱдлан вола. Валера тиде ӱдырын Вера улмым пален огыл. Но шижын, тиде — Вера.
А вара... Вара нуно, визымше курс мучаште, вучыдымын Миша дене сӱаным тарватышт. Тиде увер Валералан саҥга гыч перыме дене иктак лийын. Тудо нигуш пураш, нимом ышташ ӧрын. Вет качыжат кӧ — вес факультетыште тунемше йолташ рвезыже. Ик жапыште нуно тӱшкагудысо пӧлемыштат пырля илышт. А ынде тудо Верам марлан налеш.
Сӱаныш Валерам ышт ӱж. Такшым, ӱжыт гынат, мия ыле мо тудо тушко, ала. Молан? Сусыр чоныш шинчалым ешараш?
Дипломым налме кечын кугу гына пайремым ыштышт. Тыштак Валеран кидыш ала-кузе дыр конверт логале. «Валериклан» манын возымо ыле тушто. «Кӧ мыйым тыште тыге манын кертеш? Ну, конешне, Вера гына!» Валера ала арака дене аҥыргыш, ала кидше чытыра, калтам пыкше почо да тоштын-тоштде лудаш тӱҥале.
«Чеверын, Валерик. Тетла ме, векат, огына вашлий. Палем, тылат моткочак йӧсӧ лийын. Тау тылат чытыметлан. А мый вет тыйым садак йӧратенам. Торлена гын, тетла тыйын нерген нимоат шарныкташ огеш тӱҥал. Чеверын, Валерикем, чеверын, йӧратымем!

Ала курыкем чынак йомдарыше,
Садланак дыр йомам мыят.
Ойлынем тыланет — ӱшанет гын ӱшане:
Шымлу шым кугыжаныш миен толынам.
Йомынат коштынам (мыняр курым ом шарне),
Теве таче гына корнышкем лектынам.
От ӱшане шомаклан, шинчатым кумалте:
Чоҥештем кӱдыкет, чевергал шӱдырла.
Лач йодам тый дечет ик чӱчалтыш куатым:
Ит пытаре вием, шулдырем когартен.
Ошкылам тый декет шонанпыл кӱвар дене,
Вашлиймашке мием, тый шуялте кидет.
Лийына гын пырля шып кастен я эрдене,
Шӱдыр йӱр тек йӱреш эремден шӱм-чоннам».

Валера тыманмеш Верам, тудын ончалтышыжым кычалаш тӱҥале. Тыҥгат-туҥгат кӱта, нигушто уке. Чыла шерын лекте, уремышкат лекте. Нигушто уке, пуйто эр тӱтырала шулен... «Курык нерген воза. Тугеже Вера чыла пален. Эскерен шинчен мо тушто? Ужын гын, молан вара лектын огыл?» — ӧрын Валера. Но вашмутшым гына ыш му.

КОКЫМШО ВАШЛИЙМАШ

Валера, пашам ышташ, Йошкар-Олаштак кодо, а Вера шочмо ялысе школыш туныктышылан пурыш. Шыже тӱҥалтыштак марийжым армийыш ужатыш...
А Валера чонжылан верым ок му. Веран пытартыш запискыже тудым чылт алгаштарыш. «Йӧрата улмаш тудо мыйым. Уке, монден огыл. Мый, тортаже, ешанат лийым. Вашкышым мо? Но тудланжат кузе иктым йӧраташ да весылан марлан лекташ?!» — йодеш шкеж деч да вашмутшым гына муын ок керт. А ик кечын Мариналан шочмо ялыш унала миен толам манын, Валера Морко велыш кудале. Олыксола деран автобусым чарыктыш да угыч кумылым нӧлтышӧ, вуйуш кайышашлык курыкыш кӱзыш. «Молан тышке толынам?» — йодеш шкеж деч да шижеш... Шижеш, кузе чонжым поро, ласка кумыл авалта.
Тудлан кызыт нигӧат огеш кӱл. Лачак тиде курык вуйышто улмыжак сусыр чонлан тӱргоч ситен, паремдышашлык вийым шижын. Тыге чучын гынат, тудо чылт йомакысе сӱрет семынак юзо ӱдырым вучен. Тудо шижынат ыш шукто, шеҥгеч, пушеҥге кокла гыч, Вера лектын шогале.
—	Валера, — шоктыш шыман. Ончалтышыжым Валера ӱмбач огеш кораҥде. — Валера, тиде тый улат. Тый мый декем толынат?
—	Вера?.. — Валера кынел шогале. Уке, тиде йомак огыл, ончылныжо йӧратыме Веражак шога. Но лишемаш гына низаштат ок тошт. Вера шкеак чоҥештен тольо да шӱйышкыжӧ кержалте.
—	 Мый паленам! Ӱшаненам! Тый садак толат!
—	Вера, кузе чот мый тыйым йӧратем! Тый дечет посна йӧршын кошкен пытенам! — кок тӱрвӧ иктыш ушныш, тамле ӱмаш савырныш.
—	Кузе мый тыйым вученам, Валера. Эрдене кынеламат, пакчаш лектам да кужу жап курык вуйыш ончен шогем. Ала, шонем, теве-теве койылалтет. Эре ончымем дене шинчамланат кояш тӱҥалынат ала-мо. Лыве семынак тый декет чоҥештен мийымем шуын колтен. А теве кызыт тый чынже денак тыште улат. Уке, кузе шоныметым ом пале, но таче тышке тыйым мый конденам.
—	Вера, кеч-кӧн пелашыже лий, тый садак мыйын улат. Мый тыйым нигӧлан ом пу. Нигунам!
—	Эх, Валера, — шыргыжале Вера да вуйжым Валеран оҥышкыжо пыштыш. — Ораде илыш, шоналтет да вожылат, южгунамже воштыл колтымет шуэш. Могай улметшым мый пеш сайын палемыс. Ала-могай ияже корнынам йыжыҥдарыш.
—	Вера, тый тыге шонет? — Валера вийнен шогале. — Но ме вет эше вараш кодын огынал.Меже самырык улынас! Мемнан эше чыла ончылно! Ме угыч пырля лийын кертына.
Вера, умылыдымын, келге ончалтышыжым Валеран ӱмбак тура кусарыш. Ик тат шып ончыш, вара йодо:
—	Валера, тылат йӧсӧ да? Уке, уке, тыйын пелашет улыс, икшывет... Адакшым мыят... Мыят... Мыят, Валера, вашке ава лиям...
—	Садак, мый тыйым гына йӧратем, Вера! Тый денет гына мыйын поро, ласка илыш лийын кертеш. Да тылатат тыгак гына. Кӧранаш от тӱҥал, Вера...
А Валеран вуйысо шонымашым вес вий ишкыла тора. Мутланымашын трук тыге савырнымыже тудым туртыктыш.
—	...Могай шыма верыште илет, Вера. Айда памаш вӱдетым подылына.
Тӱжвач ончымаште могай пиалан мужыр, шоналтет. Воштылын, юарлен, нуно памаш деке волат. А чонышто могай гына шонымаш ок пӧрд. Тудым радамлашат ок лий, иктым весе кӱрлеш. Теве нуно эн пиалан мужыр улыт. Тунамак тыманмеш шинчаончылно чылт волгенчылак олаште илыше Марина пелашыжын, Ирина ӱдыржын чурийышт волгалт кая. Но чылажат Веран вийже сеҥа. Тудо уло кертмын шкеж деке шупшеш.
Чеверласыме годым Вера иктым гына каласыш:
—	Чылажат тый дечет гына шога, Валера. Ме коктын пиалан лийын кертына мо? Кертына вет, Валера? Каласе?
—	Вера... — вашмут олмеш тудо ӱдырым шыман гына шупшале.

* * *

Ты кече гыч Валеран йӱдомыжо чылт кошкыш. Тудо эше икмыняр гана Морко велыш миен тольо. Ушышто кокыте шонымаш: вашкерак Вера ден ушнаш, а весыже... кузе ешым кудалтен каяш? Кертеш мо тидым ыштен? Кок йочам: ӱдырым да эргым... Шонымаш кокыте лийын гынат, Верам илаш олашке кондаш манын, эн ондак тудлан пашаверым кычалаш тӱҥале. Тудым вашке муо. Серышымат возен колтыш. Паша дене келшыме вашмутым нале. Веран олаш толмо кечымат палемдышт. Ты кече мыняр лишемеш, тунар чотрак оҥ пеленже ӱдыржым ӧндалеш, изи падыраш эргыжым вӱчка: «Але вара мый тендам кудалтен коден кертам? — йодеш шкеж деч да тунамак, шкенжым лыпландарашак манын, вашмутым кычалаш пижеш. — Марина, чатка, сылне ӱдырамаш. Тудын дене уремыште ошкыл колташ от вожыл. Вот только чонышто гына ок кий. Ала илен-толын чыла вашталтеш гын веле? Ожнысо калык манмыла, илет-илет да йӧратымашат ылыжеш. Ик тудо веле мо тыге ушнен?»
Вера олашке вучыдымын тольо. Вучыдымын огыл гынат, Валералан лач тугак чучо. Нимом тогдайыде, йыҥгыртыше телефон трубкам кидыш нале.
—	Колыштам, — мане.
—	Валера, тиде мый улам, — шоктыш.
—	Кӧ тиде? — кеч Веран йӱкшым палыш гынат, йӱкшӧ чонышкыжо миен шуктыдымылан кӧрак трукышто ыш умыло.
—	Мый, Вера. Мый олаш толынам...
— Вера... Чечас вашлийына... Кушеч йыҥгыртет?.. Мием веле.
Валера трубкам пыштыш, тӱрвешыже тамакым ишыктыш да пӱкеныш волен шинче. Ондакшым куш да молан тарванышашымат монден колтыш. Вара келгын шӱлалтыш да кабинет гыч лектын ошкыльо...

* * *

Верам ончылгоч кутырен келшыме пачер оза дене палымым ыштымек, пырля пӧлемым ончышт. Вара уэш пашашкыже пӧртыльӧ. Шинче ӱстел коклашке да кок кидше дене вуйжым кучыш. Адак тӱрлӧ шонымаш: «Вера икымше ошкылым ыштен. Кокымшым мылам ыштыман. Мыйже кертам мо тудым ыштен? Кертам ешем кудалтен? Икшыве-шамыч але эше изи улыт, нунын деке уло чонем дене пижын омыл. Вара-вара тӧрлана ала. Ом пале! Ом пале!.. Мом ышташ?!»
Тылеч вара Вера ден Валера чӱчкыдын вашлияш тӱҥальыч. Пачерыштыже малашат кодын. Ватыжлан вучыдымын командировкыш лектын кайыме семын умылтарен. Но ик гана ватыже тудын деч шекланенрак йодо:
—	Адак командировкышто лийынат?
—	Аха, — нимом шижде вашештыш Валера.
—	Ты гана кушко мийышыч?
—	Волжскышко,— мане да кухньыш эртыш. Почешыже пелашыже пурыш. — Кочкаш нимат уке мо?
—	А тыйым садет, уремыште коштмо, пырля малыме йолташет пукшен ыш колто мо? — йодо тыматлын да туран Марина. Йӱкым изишат ыш кугемде. Лачак вашмутым вуча.
Валеран пурмо киндыжат кукшо логарыш каен колтыш, икмыняр гана нелын кокыралтыш.
—	Мом ойлыштат? — ӧрмӧ гае лие.
—	От умыло, коеш. Тугеже рашемдем. Мый тендам ужынам. Уремыште...
—	Ну... Ну шагал мо ӱдыр? Вара икте денат йыгыре каяш огеш лий мо? Чылашт деке ушкалаш тӱҥалат мо? — Валера шкенжым кидыште кучаш тырша. — Можыч пырля пашам ыштыме палыме дене йыгыре каенам, кушеч палет.
—	Валера, мыйын ушкалыме койышем уке, но шкемым ондалашат ынем пу. Мый вет сокыр омыл. Чылажат ужам, шижам. Весым вашлийынат? Кае. Тыйым ик минутат ом кучо. Шорташат ом тӱҥал. Такшым... шортам гын, тиде мыйын пашам...
Валеран чонжылан шыгырын чучо. Нимом вашешташ. Икмыняр гана пӧлем кужытым вискален эртыш. Вара трук шочшо шонымашым луктын кышкале:
—	Марина, вес арня гыч отпуск тӱҥалеш. Илышыштем первый отпуск. Айда пырля ялыш, авам деке унала каена! Каналтена, — вара ӱҥышын ешарыш: — Ала... ала оккӱл шонымашат паремеш.
Валера шижеш, Марина шортеш. Но шыматаш огеш вашке. Умбак каласышаш шомакшымат неле. Но Марина шкеак мутым тарватыш. Ночко шинчажым ӱштылят, Валера велке савырныш:
—	Кай шкетын. Каналте. Только шкетын. Йоча-шамыч деч посна...

* * *

Валера олашке кок арнятыч пӧртыльӧ. Автобус гыч волымек, кудо корным ойырен налаш манын, ятыр жап ӧрын шогыш. Кушко каяш? Вера дек? Мӧҥгӧ? Икшывем-шамыч деке? Теве пуйто изи мундыра Иринаже кидшым шуялтен, тудын деке куржын мия. Почешыже ныл йола эргыже нушкеш. Но ала-могай вес вийже тудым утыр алгаштара. Молан гын? «Уке, тетла тыге илаш ок лий. Вералан чыла каласыман. Мый кокыте илышым илен ом керт. Арам тудым алгаштарышым. Мыяк тудлан чын шомакым ончычрак каласем. Тыгеже мыланемат, тудланат, молыланат сайрак веле лиеш...»
Вера эше паша гыч толын огыл ыле. Садлан Валера озавате дене вучаш лие. Жап шукат ыш эрте, Вера толын пурыш. Ой, кузе куаныш тудо Валериклан, ӧндал-шупшал пытарыш. Эсогыл озакуванат кумылжо тодылалте, омсам тӱчын, вес пӧлемыш лектын кайыш.
—	Валерик! — ӱмбала-ӱмбала тӱя, пуйто йӧратыме айдемыжым первый гана ужын, пуйто шерже огеш тем. — Кушто тый лийынат? Куш йомынат?
Валера ак-мук лие. «Торта, тиде йодышлан вашмутымат ямдылен омыл». Вара трук шонен муо.
—	Мый... Мый вучыдымо командировкыш кайышым. Озаҥыш...
—	Шого, шого... Мый тый декет пашаке йыҥгыртенам ыльыс... Тый отпускышто улат, маньыч.
—	Векат палыдыме еҥ трубкам налын.
Веран вуйышто шиждымын волгенчыла шонымаш эртыш: «Валера мыйым ондала? Кӧлан ӱшанаш: телефон трубкасе йӱклан але йӧратыме айдемылан? Кудылан тый уло илышетым ӱшаненат? Нимом шым чамане, нимо деч шым лӱд. А тудо... Ала тудо ятыр ий ончыч кудалтымем шарналтен? Мыйым йӧрдымыш лукташ да тыге ӱчым ышташ шонен пыштен? Ой, Юмет! Ала-могай кӱлдымашым веле шонкалем! Тыге лийын ок керт! Вет тудыжо мыйым йӧратас! Тудо мыйын! Тудо мыйым огеш кудалте! Нигунам! А такшым ала кудалта ыле гын, сайрак веле? Вет тудынат ешыже уло. Кок икшыве... Але вара ты тӱняште ик ошкыл дене ме тынар осалым ыштена, мочоло ойгым кондена? Тек илат. Садак шке илышыштым чоҥат. Вет кок икшывым тыглай гына огыт ыште. Тугеже нунынат чоншижмашышт, ваш-ваш йӧратымаш чинчышт уло. Тугеже мый коклашкышт пурышо лиям? Уке, Валера, мый тылат пиалым гына тыланем! Мешанчык ынемак лий... Утаре мыйым, луктын кудалте шӱмет гыч. Мыят тыгак ыштем. Тетла корныштет мыйым нигунамат от вашлий!»
Вера келгын шӱлалтыш.
—	Тиде телефон трубка ондален, — шыргыжале вара.
—	Конешне, телефон. Вес семын нигузе лийын ок керт, — тыге ӱшандарышын ойлымыжлан Валера шкежат ӧреш.
—	А кызыт кай мӧҥгет, — кӱчыкын пелештыш Вера.
—	Такшым... Такшым мый таче тый денет коднем ыле.
—	Уке, Валера, таче пеш ноенам. Эрла вашлийына, йӧра.
— Йӧра, — келшыш Валера да ик жап гыч лектын кайыш.
Тудо йӱдвошт ыш мале. Вуйышко тӱрлӧ шонымаш толын пура. Иктым гына раш пала, Верамат йӧрата, но йоча-влакым, шочмо икшыве-влакым, нигунамат кудалтен коден кертдымыла чучеш. Тугеже молан чыла тиде? Ала тудат тыгак шона? Молан вара ваш-ваш чоным кочкаш? Уке, мый тетла тыге илен ом керт. Верам йӧратем, но ешем нигунам кудалтен каен ом керт. Эрлак чыла тудлан умылтарем.
Эрлашыжым Валера касвелеш Веран илыме пачерышкыже ошкыльо. Тушко кужу жап пураш ыш тошт. Тӱрлым шонкалыш, мутланымашым кузе тӱҥалмым радамлыш. Вара иже, вийым муын, омсаш тӱкалтыш. Изиш лиймек озавате койылалтыш.
—	Тольыч?
—	Тольым.
—	А Вера каен.
—	Кушко?
—	Мӧҥгыжӧ. Моркыш.
—	Теҥгечыже нимат ыш каласыс. Кунам вара толеш? Ыш ойло?
— Уке, Валера, тудо йӧршешлан каен. Паша гыч лектын, погыжым поген... Теве тылат серышым кодыш, — озавате Валерам чаманен ончале. Шкаф гыч серыш калтам луктын шуралтыш.
«Ну мо, тыгеже ала сайрак веле», — Валера куштылгынрак шӱлалтыш. Серыш калтам кӱсеныш шуралтыш да лектын ошкыльо.

«Тыге ик шомакым каласыде лектын кайымемлан нелеш ит нал, Валерик. Чыла мо лиймаште мыяк веле титакан улам. Мыяк веле! Тек мыланемак чыла нелыже лийже! Садланак веле чылажат мыйын тупела савырныш. Ала тый денет мыланем йӧсырак веле лиеш? Тыйым вашлиймемланат ом ӱшане, нимом шоненат ом мошто, чылажат омо гай веле.
Тугела чучеш, пуйто тыйын уло ешет мыланем шочмо гаяк шерге — чыланат мыйын улыда, но вет нимогай правамат уке тыге манашыже. Шкем деч шке лӱдам, чыла дечат. Шала койышан улам манын, ит шоно, йӧра. Пӧртылтӧ мылам мыйын титакем, мый шке тудым сен°ем, тодышт пытарем, касарем... Кузе тидым ыштышашыжым гына ом пале...
Тый, Валерик, садак пиалан улат. Ынде кеч-мом ойлем гынат, кодо мыйым, йӧра.
Ала тый мутетым мӧҥгеш налнет? Садлан мыйым олашке ӱжынат? Тыге гын, тыйым ом умыло. Тый пиалан лият гын, тетла мылам ниможат ок кӱл вет. Пелашет омыл гынат, чон пеленетак ашне, а тый эрелан мыйын кодат.
Эше иктым ешарынем: илышыштем тыйын семын нигӧм йӧратен омыл да тетла йӧратен ом керт. Ала чылажат сайлан веле, вет Мишам мый уло шӱмем дене таки йӧратен шынден шым шукто. Чеверын».

КОЛО ИЙ ГЫЧ ВАШЛИЙМАШ

Тылеч вара коло ий эртыш. Вера ден Валера кажныже шке семын илышыштым чоҥышт, икшывым йол ӱмбак шогалтышт. Но мо ила ты ош тӱняште Валера, Верам шарналтыде ик кечат ыш эрте гаяк. Эсогыл моткочак чӱчкыдын омешат конча. Уке, саде омыжо да шонымашыже илаш ышт мешае. Мӧҥгешла, ик гана илышаш ӱмырым утларак сӧрастарышт гына.
Пырля тунемме йолташ-влакын пединститутым пытарымылан визыт-лу ий темме лӱмеш пайремыш Валера ыш мий. Ала кумылжо, ала жапше ыш лий, ала тиде чылажат амалже гына ыле. Но такшым гын, садыгай пайремыш Веран толмо нерген колмек, пел корно гычак савырнен, мӧҥгеш ошкылын. Вара олаште илыше пырля тунемме йолташышт-влак дек унала пураш вашкен, уке-уке да Вера нерген иктаж-мом да колаш, ала фотокартычкым ужаш перна, шонен. Ужын, конешне, тудо фото-влакым да тушто вигак Верам гына кычалын, Вера улман сӱретым ятыр жап йӧратен тӱслен. Тугаяк сылне кодын. Изишак тырлен гын веле? Лучко ияш «юбилейыш» Валера ӧрын-вожылдеак мийыш. Но ты гана пайремыш Вера ыш тол. Тыгак ваш-ваш ужде коло ий эртыш.
Верам пӱрымашыже марий мланде гыч торашкырак наҥгайыш гынат, икшывыжым тунемаш Йошкар-Оласе вузышкак кондыш. Вот лачак Веран икшывыж деке толын коштмыж годымак вашлие Валера икана ола уремыште тошто таҥжым. Тудо пуйто нимынярат вашталтын огыл, капше гына изиш тырлен: тугаяк моткочак палыме ончалтыш, тӱрвӧ. Нуно нимынярат вашталтын огытыл. Чылажат моткочак лишыл, шкенжын. И тугела чучо, пуйто нуно теҥгече гына чеверласеныт. Ӧндалалтме амал деч вара тык-мук лийын, кастене вашлийме нерген кутырен келшышт да коктын кок могырыш торлышт.
Валеран уш каен. Мом шонашат, мом ышташат ок пале. Коло ий жапыште мом гына илен ыш лек тудо. Тиде жапыштак Марина пелаш, эн лишыл айдемыш, эн сай йолташыш савырныш. Но омеш Вера эре кончен. Кертеш улмаш чонышто илен кок айдеме. Коктынат нуно эн лишыл улыт, когыньыштымат чон ташлен йӧрата.
Кастене вашлиймеке, нуно кеҥеж умыр кас пычкемышалтмеш Какшан сер воктене коштыч, эртыше илышыштым шергальыч. Эскера Валера ӱдыръеҥым да шижеш, содыки могай тудо тораште. Тудын йӧратыме марийже уло. Марийын — шке койышыжо, а пелашын — тудым колыштмаш, йодмашыжым шуктымаш да тылеч моло. Кушеч палет еҥ илышым. Содыки тудо — еҥ. Илаш лиеш икте дене, йӧраташ лиеш ала кумытымат, но тора гыч. «Молан вашлийна гын ала? — манын веле кочын шоналтыш Валера. — Ала тек чылажат ожнысылак кодеш ыле...» Ыле... Ыле... Ыле...
Тылеч вара адак иктаж пел ий наре эртыш. Но Вера кенета омеш кончымым чарныш. Ынде пуйто ала-мо тудын илышыште ок сите. «Кеч южгунамже омешем кончо ыле...» — манын шоналта коклан да пӧртылташ лийдыме пагыт мундырам угыч рончаш пижеш...

48.	ЧЫЛАЖАТ МӦҤГЕШ ПӦРТЫЛЕШ

Сергей Петрович шочмо ялышкыже кумло вич ияш пӧртыльӧ. Школым тунем пытарымек, Рязань оласе военный воздушно-десантный училищыш тунемаш пурымо дене йӧршын йомо. Ача-аважым, иза-шольо-шӱжаржым ик гана веле ужын. Икымше курсым пытарымек, каникулыш толмо годым. Варажым латшым ийлан лектын кайыш. Пеш шуэн колтымо серышла гоч гына шке илышыж нерген палдарен. Умбакыжым серыш-влакат толмым чарнышт.
Теве шочмо ялжым онча. Пеҥгыде кап-кыл, кок метрыш изиш гына ок шу, лӱддымӧ шинчаончалтыш, военный вургемым чиен. Погонжо — майорын. Воктенже — кугу чемодан, кидыште — тоя. Тыматлын, чоным кандарен шымла йырвелым. Тудыжо ончалмаште пуйто изишат вашталтын огыл. Чылажат ожнысо семынак: эҥер, вишкыдемше куэр гоч койшо Пӱнчерсола ялже... Онча чыла тидым Сергей Петрович да чоныштыжо пуйто титакымшижеш: мыняр жаплан шочмо кундемым кудалташ лиеш? Йотештше кундем. Тудын йотештше эргыже...
Йолгорно кукшо шыже игечыште раш палдырна. Но тушто йолешке ок кой. Теве шиждымын шеҥгечше иктаж лу ияш йоча лекте. Палыдыме таза чӱчӱм шинчам пыч ыштыде ончен эртыш. Варажымат, тораш торлымеке, эше ятыр гана Сергей Петрович велыш савырныш. Конешне, тудо ыш пале толшо еҥым. Сергей Петровичат изи йоча кӧн шочшыжо лийын кертмым чурий гыч рашемдаш тӧчыш. Но арам. Райцентр вокзалыште, вара шочмо ял дек тарваныше автобусышто тудо эре палымым кычале. Кеч кажныж дене шинчаваш лие, нигӧм ыш пале. Молын дечат «Тый Пӱнчерсола Пӧтырын эргыже отыл?» манмым ыш кол.
Изи йочан ял шеҥгелсе куэрыште йоммеке, кидышкыже чемоданым нале да, пурла кидысе тояшке палынак эҥертен, йолгорно дене ошкыльо. Кунар ял деке лишемеш, чонлан тунар йӧсӧ. Ӧрдыжтӧ илыме дене вуйышто титакан шонымаш шуэнрак шочын гын, кызыт чылажат тӱргоч шолеш: «Вет тыште шочмо авам, ачам илас».
Такшым Сергей Петрович шкенжын чонышто изинек осалым ашнен огыл. Шыпрак коштшо, нымыштывара гай вичкыж да кужу улмыжлан тудым игылтыныт гынат, ваштареш нимом ойлен огыл. Эсогыл вуйлан изирак, но кожмакрак рвезыже тудым шеҥгечынже чумалынат, весыже нерже гыч вӱрымат йоктарен кертын. Изи годым вет чылажат лийын колта. Теве эше шарналтыш, кузе пырля ик классыште тунемше кум рвезе тудым икана лумеш нӧштыльӧ. Тунам вашешыже Сергей нимомак ыштен ыш керт. Ала тиде ситыдымашымак шижын, рвезе спорт деке кумылаҥе. Индешымше-луымшо классыште тунеммыж годым ече дене таҥасымаште, кроссышто куржталмаште эн тале лийын. Эсогыл районысо таҥасымашлаштат эреак ончыл верыгл лектын. Тетла тудым рвезе-влак тӱкаш тоштын огытыл. Но ала изинек тудым обижайыме, ала шкенжымак шып кучымо дене тудын йолташыже гына лийын огыл. Варажым уке-уке да южыжо «Нержым кӱш нӧлталын» манынат ойлен.
Луымшо классым тунем пытарымеке, ача-авалан Йошкар-Оласе политехыш тунемаш пураш каем манын да шкеже Рязаньыш, военный училищыш, экзаменым кучаш кудалын. Тунемаш пурымым пален налмеке гына мӧҥгыштыжӧ чыным каласен. Икымше курс деч вара шочмо мӧҥгыжӧ толын каен. А вара латшым ийлан йомын. Ынде ял деке лишемме семын, тудын шӱмжӧ утыр кыра, чон вургыжеш. Шарналтыш тудо шеҥгелне, моткочак тораште кодшо йоча пагытшым. Шарналтыш да весела, чоным вургыжтарыше сӱретым ыш му. Лачак ача, ава, иза, шольо да шӱжар. Нунак гына шинча ончылно эртат.

* * *

Ялыш пасугапка гоч пурыш. Вигак шочмо пӧртшӧ деке. Но шочмо оралтым иканаште ыш пале. Олмыштыжо кугу, йошкар кермыч гыч нӧлтымӧ пӧрт шинча, кум окна уремыш онча. Йытыра ужар чия дене чиялтыме палисадник уремым сӧрастара. Теве воктенак клатыш савырыме тошто пӧрт. Вигак умылыш, тидым кажне пырняже рашемдыш. Шола велне, пакча гоч, кок пачашан пӧрт шочын шинчын. Варажым тудо пален налеш: тиде — изажын пӧртшӧ.
Уремыште нигӧат ок кой. Шылыныт, витне, йӱштӧ мардеж деч шокшо пӧртыш. Кужу ончалтышыж дене ял уремым ончале да шочмо пӧртшӧ велыш тарваныш. Но трукышто кушеч пурашат огеш пале. Капкан кушто улмыжым палисадник шеҥгелне автомобиль койылалтме дене гына тогдайыш. Векат, тушто «парадный» манын шоналтен, тувекыла тарваныш. Сӧрале, тунамак пеҥгыде капкам шӱкале. Кудывече покшелне шоҥгем пытыше аважым ужылалтыш. Тудыжо тротуар мучко, йоҥгыдо калошым шӱдырен, монча деч пӧрт велыш ошкылеш. Капка омса почылтмым шижын, тувекыла ончале. Шинчажым пыч да пыч ыштен, пеш кӱта. Но эргыжым нигузе пален ок керт. Сергей Петровичын логаранышкыже пеҥгыде комыля толын шинче, умша гыч ик мутат мучыштен ок керт. Варажым пыкше гына «авай» мане. Йӱкшылан шкежат ӧрмалген колтыш.
—	Кӧ тылат кӱлеш? Эчан куралаш каен. Мӧҥгыштӧ ме кочаж дене коктын веле улына, — умылтара шоҥго.
—	Авай, тиде мый улам. Сергей... — ты гана йӱкшӧ шып гынат, рашак лекте.
Шоҥго кува ала-могудеште чытырналт кайыш, кидше гыч миске камвозо. Ӱшанен-ӱшаныде эркын гына капка велыш ошкыльо.
—	Эргым!.. — лӱдын-эскералтен, лишкыракак миен шогале, чон-йӧсын кычкырале ава да уло кертмын шортын колтыш, шочшын оҥышкыжо йӧрльӧ...

* * *

Школым пытарымеке, ӧрдыж велыште ик ий илыме денак моткоч чот вашталтын. Тумо гай патыр, кӱкшӧ капан, кидкопаже, калык манмыла, кувалде гай. Шонет, рашкалта гын, пушеҥгым сӱмыра. Иза-шольыжат кап да вий дене ялысе моло марий-влак деч ойыртемалтыныт гын, Сергей нуным эшеат ончылтен. Кеҥеж мучко, нойымым шижде, йӱдшӧ-кечыже манме гай пашам ыштыш. Эрдене эрак кынелеш да вич меҥге наре куржын эрта, вара эҥер вӱдыштӧ йӱштылалт лектеш. Тӱнӧ юалге шогымым огеш ончо. Аракам огеш йӱ, тамакым ок шупш. Толыт иктаҥашыже-влак, пырля кочывӱдым кондат. Подылыт да йылмышт вигак рудалтеш. А Сергей пуйто шомаклан кӱчымӧ, тугак шып гына шинча. Йодыт гын веле кӱчыкын вашешта. Варажым марий-влаклан аракат шагалла чучеш, витне, ешараш кычал каят. Сергей нерген мондатат. Адакшым моло самырык еҥ семын пошкудо ялысе клубышкат ыш кошт, эре мӧҥгӧ пелен.
Кеҥеж мучаште тыгак шып гына мӧҥгыж гыч лектын кайыш. Латшым ийлан. Училищым тунем пытарымеке, Сергеймытын курсыштым вигак Афганистаныш колтышт. Шым ий тусо пуракым, тар пушым нелын илыш: кум гана сусырген. Пытартышлан сайынак, витне. Ик ий наре госпитальыште эмлалте. Тушечын лекмек, мӧҥгӧ миен толамак манын шоныш. Но корныштыжо Ирина лӱман ӱдыр шогале. Тудым моткочак йӧратен шынден, марлан нале. Але марте чоныштыжо тыгай пушкыдо, ныжылге кумыл нигунамат лийын огыл. Пуйто шкенжым шке монден. А икмыняр жап гыч угыч Афганистаныш колтеныт. Тушеч Совет войскам лукмо дене гына мӧҥгеш Союзыш пӧртылын. Вашлийын йӧратыме пелашыже. А Ирина тунам мӱшкыран лийын.
Умбакыже служитлаш Сергей Петровичым Афган границешак кодышт: душман-влак койышым сайын палыше специалист моткочак кӱлын. Афганистан гыч Совет войскам луктыт гынат, душман-влак ваштареш пеҥгыдын шогаш кӱлын.
Тыштак илышыжым йӧршын кумыктышо томаша лийын кайыш. Тунам границыште шып ыле. Военный вертолет дене эксперт-влак тольыч. Нунын декак Сергей Петровичын пелашыже ушнен. Тудо толшо-влакым казармын ик ужашыжым унагудыш ойырымо пӧлемыш ужатен. Лач тыгутлаште границе гоч неле орудий гыч лӱйылташ тӱҥалыныт. Икымше снарядак Иринан пурымо пӧлемышке логалын. Вара вес вере пудештеш, кумшо вере... Сергей казарме велыш куржын. Но черетан снарядын осколкыжо тудым мландыш йӧрыктен. Уке, тунам тудо нимогай корштымашым шижын огыл. Шижын огыл снаряд осколко дене пурла йолын сусыргымыжымат. Казарме велыш нушкын. Ик гана уло чон дене йӧратен шындыме пелаш дек...
Тыге Сергей Петрович чылт шкетын кодо. Госпитальыште тудым эмлышт, протезым келыштарышт. Эмлымвер гыч лекмек, ватыжын шӱгарышкыже миен тольо. Вара Иринан мӧҥгыжӧ, шкет кодшо, тылеч ончыч палыдыме ава лийше дек кудале. Умбакыже мӧҥгӧ велыш савырныш.

* * *

Теле марте икшырымын, нигуш вашкыде илыш. Пуйто тудлан ынде вашкашыжат нигушко. Эрдене эрак кынелын, сайын гына капшым туржын налеш, йӱштӧ вӱд дене йӱштылалтеш. Кечыгут могай-гынат да садак сомылым шкаланже кычалеш. Толыт тудын дек туныктышо-влак, верысе калык дене школышто але клубышто вашлиймашым эртарынешт. Уке, кажне гана шыман тореш лийын.
Теле мучаште йошкар кермычым шупшыкташ тӱҥале. Пӧртым чоҥаш шонен пыштен. Ача-аважын пӧртшӧ воктенак. Кеҥеж мучко йӱдшӧ-кечыже тыршыш, иза-шолят, пошкудо-влакат полшышт. Пӧртым чоҥен шуктымеке, йӱмашым погыш. Тушко уло ял манме гай чумыргыш. А пӧртшым ончен йӧратет. Марий ялыште тыгайым от уж. Пӧрткӧргым сӧрастарыш, арверым наледыш. Ынде тушко пелашымат пурташ лиеш. Лишыл-влакат тыгак ойлышт: «Эре шкет илыман огыл». Но ик кечын тудо ял гыч йомо. Кужу жап эмлымверыште кийыш. Теле мучаште гына мӧҥгыжӧ пӧртыльӧ. «Мо лийынат?» манын йодмылан кӱчыкын гына вашештен: «Тошто сусыр помыжалтын».
Вес теле марте Сергей Петрович эмлымверыште эше кок гана киен лекте. Пытартышлан моткочак пытыше пӧртыльӧ. Мутшылан эшеат кӱчымырак лие.
Ик кастене мӧҥгыжӧ Ольош изажым ӱжын кондыш. Ӱстембалне кочкыш, арака. Ик чаркам подылыт, мутым алмаштат. Весым, кумшым... Пытартышлан Сергей Петрович стакан тичак ош аракам темалтыш да йӱын колтыш.
— Вот мо, изай, — мане вара пеҥгыдын, — тый денет мутланышаш уло. Тый кугурак улат. Изам улат. Ача-авам тургыжландарымем ок шу. А тый мыйым умылен колышт. — Вара эркын гына ойлаш тӱҥале: — Мо мӧҥгӧ гыч каенам, салтак вургемым кудашын омыл. Училище деч вара эреак сарыште манме гай коштым. Армийыште, шкат палет, мом шӱдат, тудым ыштет. Тыйын деч огыт йод, олмешет весе-шамыч шонат. Ала шкежат тунам чолга, самырык лийынна, геройлыкым ончыктынена улмаш, вашкенна сарыш, Афганыш. Уке, мый нигунам карьер нерген шонен омыл. Шинчет вет, мыняр тушечын начальник лекте. А мый эреак салтак-влак коклаште лийынам, нунын дене пырля бойышко коштынам, пырля кава йымалне маленам, туткар гыч утарен луктынам... Кызытат ушыштем эре ик бой киш под гай шолеш... Икана афган-влакын изи кишла-кышкышт миен лекна. Йырваш эскерен, урем дене эртена. Ик еҥат уке. Тыгутлаште ик пӧрт шеҥгелне ӱмыл тарванымым шижым. Савырнен, тунамак лӱен колтышым. Шым логалте, шонышым. Но уке. Ик тат гыч тушеч корнымбак ӱдырамаш йӧрлын возо. Мый тудын дек чак мийышым. Ончем, а тудо мӱшкыран. Бойышто мыняр душманым пуштмем ом пале. Тушто чылан лӱйкалат. Ала тый логалтенат, ала весе. Но тиде лӱйымӧ деч вара йӧрлшӧ ӱдырамашын ӱмыржым мыяк кошартышым. Тидым гына палем. Тунам мый йӱд мучко шым мале. Но эрлашыжым адак тревога... бой... Шинчаончылнем мыняр мемнан салтакна-влак пытышт!.. Юмет ынже пӱрӧ. Иктыжын йолжо уке, весын кидше, кумшын вуйжо теве-теве капше деч ойырла. Тыгай сӱретым ужын, ушет кая. Шыде оварен шолеш. Салтак-влакат тиде колымашлан колымаш дене вашештеныт. Мыят вашештенам. Ятыр душманын ӱмыржым лугыч ыштенам да шкежат... Такшым мый тунамак коленам улмаш. Варажым ватем деч посна кодым. Шочын шуктыдымо йоча деч посна. Ынде шкежат вашке тудын деке, нунын деке каем...
—	Тыгайым ит ойлышт, — тунам изаже чарынеже ыле.
—	Туге, изай... Арам мо, шонет, тынар жап эмлымверыште кийышым... Вуем сусыргымек, тушто ала-можо тарванен, витне. Рак черым ылыжтен. А могай тиде черын улмыжым шкат палет. Врач-шамыч ойлыма гыч мылам кок тылзе наре гына илаш кодын...
Ик жап коктынат шып шинчат, вара адакат аракам подылыт. Сергей Петрович пуйто нимынярат руштын огыл. Тугакак раш да икшырымын умбакыже шуя: — Ме пеш шуко шакшым, шучкым, осалым ыштылынна. Чылажым ойленат от пытаре. Садлан, векат, чылажланат Юмын ончылно мутым кучыман. Чыла осаллан мутым кучышаш улына. Ты тӱняште нимо шып гына огеш эрте... Чылажат мӧҥгеш пӧртылеш...
Вара изаж деч тамакым йодо. Тудым тыманмеш шупшын пытарышат, ончалтышыжым вер гыч тарватыде, умбакыже шуйыш: — Теве, малыме пӧлемыште, мый чыла вургемым ямдыленам. Чыла гражданский. Военныйым пелен нимомат ида пыште. Тек кресаньыкын эргыж семын миен возам...
Тыге нуно пелйӱд эртымеш, Ольошым ватыже кычал толмеш, пырля шинчышт.
Ты мутланымаш нерген Ольош шольыжын йодмыж почеш нигӧланат ыш ойло. Сергей Петровичын шинчаончылнак кошкымым чон корштен шекланен, ача-аважын эргышт-влак деч «Ала тыланда иктаж-мом ойлен, каласыза» манын йодмыланат ончалтышыжым кораҥден веле.
Ик кечын Ольош шольыжын колодич дек вӱдлан толмыжым ужын, шекланышын койо. Ик гана вӱдым наҥгая, вес гана. Эркын гына, южгунам тайнешт колта. Мончашкак ынеж олто дыр манын, ача-аваж дек ошкыльо. «Вет але марте мончашкыже вӱдым эре мый нумалынамыс», — шоналтыш. Чынак, Сергей Петрович мончам ямдылен. «Тугеже жап шуын, векат», — шучко шонымаш шочын Ольошын вуйышто. Теве-теве шинчавӱд толеш. Но шкем пеҥгыдын кидыш налын, ик шомакым ойлыде, под йымаке тулым ылыжташ пиже. Мончаш пурашат мутланышаш уло манме амал дене коктынак кайышт. Ик шомакым лукде, Ольош тудым кужу жап мушко, вара пеле ярнышым мӧҥгыжӧ вӱден кондыш.
—	Ой, эргым, моткоч пытенатыс. Черланенатак вет. Мо лийынат? Каналте, — йыҥысалта аваже, кроватьыште кӱпчыкым тӧрлата, эргыжлан возаш полша.
Сергей Петрович кужу жап ыш кий. Ала чайым йӱат манын ӱжмеке, вигак кынеле. Вашкыде чийыш вургемжым да ӱстелтӧрыш миен шинче. Ачажын темыме чарка деч тореш лие, чайым гына ик-кок гана подыльо да шкеж дек тарваныш. Изажын ужатем манмыжланат тореш лие. Омса воктене чарналтыш да савырнен шогале. Чылан тудын ӱмбак ончат. Сергей Петровичат кажныжым тӱслен ончале. Пытартышлан — изажым. Да тудын ӱмбакак ончен, эркын гына пелештыш:
— Чеверын.

Сергей Петровичын ӱмыржӧ тудо йӱдымак кӱрылтӧ. Уке, чер тудым пызырал ыш шукто. Тудо шкенжым пистолет дене кошартыш.
Пытартыш корныш ужаташ уло Пӱнчерсола, пошкудо села гычат калык погыныш. Райцентр гыч военный-влак тольыч. Шӱгар ӱмбалне салютым пуышт.
Вара калык шаланыш. Пытартышлан урымо шӱгар воктене эн лишыл-влак гына кодыч. Ик жап гыч нунам мӧҥгышт тарванышт. Почешрак кодшо Ольош изаже трукышто кочын шарналтыш шольыжын шомакшым: «Чылажат мӧҥгеш пӧртылеш...»

49.	ТОШТО СУЛЫК

Омсам пералтыме йӱкым колын, Николай Федорович, вашкыде, прихожий велыш тарваныш. Уке, тудо тыгай эр нигӧмат вучен огыл. Йолташ-влакат унала толмо нерген ышт ойло. Туге гынат, нимыняр ӧрде, омсам вигак комдык почын шындыш. Вишыште ала-кӧн шогымыжым шижылалтыш. Шижылалтыш гына. Молан манаш гын, подъездыште пычкемышлан кӧра сайынже ок кой да тудо ончылно шогышо айдемын оҥышкыжо веле онча улмаш. Эркын-эркын ончалтышыжым кӱшкӧ нӧлтале. Теве ынде кок айдеме шинчаваш лие. Йӱк лукде, вашла ончышт. Вара Николай Федорович шомакым тарватыш:
—	Тыланда кӧм?
Вашеш ик мутат ок шокто, тугак шӱтен ончышо ончалтыш гына.
—	Те, векат, пачерым луген улыда, нелеш ида нал, — манын, Николай Федорович омса кылым шкеж деке шупшыльо, суралынеже ыле. Но омса воктене шогышо таза пӧръеҥ ты гана йӱкым лукто.
—	Микалай, мый тый декет толынам.
—	Микалай? — пачер оза йылт ӧрмалгыш. Тудым тыге шочмо ялыштыже веле маныныт. Но трукышто омса воктен шогышышто кӧ улмым нигузе пален огеш керт. Омсам пыртак почо да тугак тӱткын ӱждымӧ унан шинчашкыже ончале.
—	Тӱсда, такшым, палымыла чучеш. Изишак шижтарыза, кӧ улыда?
—	Мый, Ольош, — кажне мутшым рашын, но шып гына пелештыш таза кап.
—	Ольош? Могай Ольош? — Николай Федорович кидкопаж дене оҥылашыжым ниялтыш. Вара, ала-мом тогдайышыла, шинчажым каралтыш. — Шогыза, шогыза... Те Алексей Васильев огыдал?.. Алексей Тимофейыч? Туге вет?...
—	Уке, мый Ольош улам, — тугак раш да шып каласыш ӱмыл. — Фамилиемже Васильевак.
—	То-то ончем-ончемат, ончалтышда моткочак палыме, а молыжо... вашталтын улыда те, Алексей Тимофейыч...
—	Пураш лиеш? — тугак йодеш уна.
—	Э-э, конешне, пурыза! — Николай Федорович омсам комдык почын шындыш. Уналан эрташ лийже маншыла, шкеже пырдыж воктеке пызненак шогале. — Пурыза, пурыза...
Ольош, векат, тыгай вашлиймашым вучен огыл. Коридор волгыдышто чарналтен шогалят, Николай Федорович ӱмбак кӱшыч ӱлыкӧ ончале:
—	Ну мо, салам, Микалай, — кувалде кидшым Николай Федоровичлан шуялтыш.
Кок пӧръеҥ кидым кучыш. Пачер озан копаже унаныште йылт йомо.
—	Эрташ лиеш? — йодо вара.
—	Кузе уке гын. Пурыза-пурыза, Алексей...
Уна пӧръеҥ адак тӱткын гына пачер озам ончале да ешарыш:
—	Микалай, мый тӧра омыл. Кудалте интеллигент шомакым. Мый Ольош улам.
Николай Федорович, нелеш ит нал маншыла, титаканла шыргыжалме гай лие. Вара ешарыш:
—	Пурыза... Пуро, Ольош. Пальтотым тыште сакен кертат.
Ольош, эркын гына пальтожым кудашын, ишкышке сакалтыш, вара, кӱвар ӱмбаке шындыме сумкажым угыч кидыш налын, пачер кӧргыш пурыш. Николай Федорович, маска гай виян пӧръеҥын туп-вачыжым вискален, шеҥгечынже ошкылеш. Николай Федоровичын ик пӧлеман пачерыштыже нимо уто уке: диван, устел, пел пырдыж мучко келыштарыме шорлык йылт книга дене темын пытен. Эсогыл оҥажат кадырген. Кӱвар ӱмбалне палас гынат, Ольош тидым огеш уж. Ботинкыжым кудашаш ушышкыжат огеш пуро, витне.
Ольош пачер кӧргым йыр савырнен шымлен лекте. Вара, чыла тидлан иктешлымашым ыштышыла, пушкыдо диваныш волен шинче. Тудыжо эсогыл йыҥысалтен колтыш.
А Николай Федорович гын мутланымашым кузе тӱҥала-шат огеш пале. Уке, тудын деке уна-шамыч чӱчкыдын пуреныт: пашам пырля ыштыше-влакат, шочмо ял гычын толшо-шамычат. Ты гана мутланымашым ылыжташ кумылжо ыш воло, но кушеч тӱҥалмым огешак пале. Адакшым Ольошым тудо иктаж коло ий лиеш йӧршын ужын огыл. Тудым, Ольошым, армийыш наҥгайыме деч вара тюрьмаш шындыме нерген мут шочо, ала-кушто Сибирь лоҥгам келын коштмо шумлыкат ойлыштыныт. Рашыжым гына нигӧ пален огыл. Тюрьмаштыже лийын гын, молан шынденыт, чодыран велыште могай пашам ыштен? Колын ыле тыгай шомакым: пуйто тиде Ольошлан Юмо тазалык деч молыжым нимат ыш пу. Так ораде семынак илен ӱмыржым кошарта. Да вет ындыжым эсогыл мӧҥгыжат нигӧ вучен огыл. Ачаже шукертак колен. Аваже шольыж пелен ила. Эсогыл мутланымаштыжат Ольош лӱмым колаш огеш лий. Коло ий ӧрдыж велне коштын ончо-ян. А кызытше тудо шочмо мӧҥгыштыжӧ лийын мо? Адакшым молан лач мый декем толын пурен? Кушеч адресемжым пален налын? Тидын нерген шоналтымек, Николай Федорович шинчажымат каралтыш.
— Тый, Микалай, ӧрынат, верне, — тугак тыматлын, но раш ойлаш тӱҥале. Оҥ пеленже ишыктыме сумкажымат иктаж вере шындаш ушышкыжо огеш пуро ала-мо, тугак куча. — Конешне, ӧрманак. Но мый таче Кали Виталим ужым. Ола уремыште. Тидым-тудым мутланышна. Тыйымат шарналтышна. Вара тудак мыланем адресет пуыш. Адакшым пеш кугу врач улат манын ойлыш.
Тынар шуко шомакым ойлымылан дыр шкежат ӧрмалгыме семын йыр ончале.
—	Шкет илет? — йодо вара.
—	Шкетын, Ольош.
—	Шкетын, — ала-мом иктешлышыла мугыматыш уна пӧръеҥ. Вара кидыште улшо сумкаж нерген шарналтыш витне. Тудым кӱвар ӱмбак шындышат, изишлан чарнен шогалме гай лие. — Ботинкем кудашын омыл...
—	Уке, нимат огыл, Ольош. Шого, чечас чайым шындем, — помыжалтме гай лие пачер оза да кухньо велыш тарваныш. Ольош тудым чарынежат ыле, но сайынак окшаклен ошкылшо Микалайым ужын, почмо умшанак шинчен кодо. Вара, эркын гына кынелын, тудат кухньо велыш тарваныш.
—	Тол шич, Ольош, теве тышке, — пӱкеным ончыктыш оза. Шкеже газ плиташте кок тулым чӱктыш, иктышкыже чайникым да весышкыже эр гыч кодшо пареҥгым ырыкташ шындыш. — Чечас пурлына. — Вара йӱштышкаф гыч пел кленча наре коньякым лукто.
Тидым ужын, Ольошат тарваналтыш, сумкажым почо, тушечын кок кленча ош аракам луктын, ӱстембаке шындыш. Но кленчам почаш иктыжынат ушышкыжо огеш пуро. Шып гына шинчат. Умыла Николай Федорович: пеш кужун ик мутым лукде шинчаш сай огыл. Озалан поснак. Садлан шомак мундырам рончаш кожганыш:
—	Ну, Ольош, кузе пашат кая?
—	Паша прокурор дене!.. — вудакаҥше шинчажым нӧлталын кычкырал шындыш садыже. Тунамак помыжалтмыла лие, кушто улмыжым умылыш, витне. Ынде кухньысо пӧлемым радамлен, вискален лекте. Вара пуйто Николай Федоровичын йодышыжым колынат огыл, умбакыже ойлаш тӱҥале:
—	Шкетын илем, манат, Микалай. Иктаж-могай кужу ӱп кидышкыже ишыктен огыл тугеже. М-м-да...
Вара ончалтышыже кленчаш тӱкныш, тудым тыманмеш почо, кушко темаш гын манын, йыр ончале. Тидым Николай Федоровичат умылыш, да шкаф гыч йытыра гына кок рюмкым луктын, ӱстембаке шындыш. Но уналан тиде ыш келше, витне, кӱмыжате коштымо шӧрлык гыч кок стаканым нале, тушко ош аракам тичак темыш.
—	Ну мо, Микалай, подылына, — мане вара да, стаканжыге нелшашла, кочывӱдым подыл колтыш.

* * *

Микалай ден Ольош изишт годым пеш келшеныт. Нунын эше кумшо йолташышт, Емелан, лийын. Тӱшкашке эрденак погынен, кас марте ялын кажне лукшым тергеныт, модыныт. Ик ийыштак школыш кайышт. Парт коклаштат иктурак шинченыт, мӧҥгысӧ пашам пырля, ӱчашен-таҥасен ыштеныт, вес уроклан ямдылалтыныт. Тиде келшымаш визымше классыш вончымо ик шыже кечын товар дене руалмыла пытыш.
Тунам игече моткоч сай шогыш. Кава гыч кече онча, шыма мардеж пуалын да, лывырге пушеҥге укшым тарватен, йошкарге-нарынче лышташ-влакым мландываке велен.
Кум йолташ молгунамсылак школ гыч пӧртыльӧ. Варажым, портфельыштым мӧҥгыштӧ коден, вес вургемым чиен, уремыште погынышт.
—	Айста идымыш миен толына! — каҥашым пуэн тунам иктыже. Вет тушто тунам эше калык улмаш. А калыкыште эреак весела.
Мут лектын, паша ышталтын. Ик жап гыч нуно идымыш миенат шуыныт. Йоча — йочак, лиеш ма уке, тудо эртак иктаж-кушко шуэш. Теве тачат Ольош шонен мудымо ойым лукто.
—	Рвезе-шамыч, айста теве тудо леваш ӱмбаке кӱзена, — кидше дене пеле сӱмырлен шушо сарайым ончыкта.
Тиде ой дене чыланат келшат. Оҥай вет йоча-влаклан шкем тергаш, пуйто нуно альпинист улыт, тылеч ончыч терген налдыме кӱкшытым шымлат, пеҥыжыт да кӱзат. Такшым левашыже кӱкшат огыл. Туге гынат йоча-шамыч шонымыштым шуктат. Теве нуно ынде йырвелым кайык чоҥештыме кӱкшыт гыч шымлат, ваш-ваш шӱкалмыла лӱдыктылыт. Варажым Ольошыжо вуж-ж веле койо, левашым чараклен шогалтыме ломаш дене мландӱмбаке мунчалтен волыш. Коктынжо туштак кодыч. Умылен, витне, Ольош саде ломашым молан эҥертен шогалтымым да, йолташ-влакым лӱдыкташ шонен, тудым верже гыч тарватен. Шкеже ӧрдыжкӧ куржын, вес леваш шеҥгеке шылын шогалын. Леваш ӱмбалне кодшо йоча-влакын тыгодым чорикын кычкыралме йӱкышт Ольошын чонышто куаным луктын: «Эх, кертым вет содыки лӱдыктен!» Но тиде кужун ыш шуйно. Сӱмырлышӧ левашым ужын, эсогыл ӱпшат шогале. Вара, эше ик гана уло кертмын, чон йӧсын кычкыралме йӱк дене ушыжым йомдарен, мӧҥгеш ял велышке чымыктен. Умбакыже мо лиймым Ольош варажым кугурак-влак деч колын...
Тораште огыл пашам ыштыше-шамыч ончат — леваш сӱмырла. А тудын ӱмбалныже кок йоча нигуш пураш ӧрын тыҥге-туҥге куржталеш. Давай вашкерак тушко куржаш. Но миен шумешке леваш сӱмырленат шуын. Леведыш тӱр Емеланым оҥжо гычак пызыралын. Тудо верешак колен. А Микалай йолжым ишыктен, кужу жап эмлымверыште кийыш. Пӧртылмекыже, костыль дене кошто. Чыланат сайынак эмлалтеш манын шонышт. Но уке, варажым Микалай палынак окшаклен кошташ тӱҥале.
А Ольош тиде ойго деч вара моткоч вашталте. Шкенжын шучко пашаж нерген тудо нигӧланат ойлен огыл. Шып гына кошто. Тудо умылен: моткоч кугу ойго лийын, ты тӱняште ала-можо пӧртылташ лийдымын вашталтын. Емеланым тойымо годым калык почеш нимом шижде ошкыльо, пуйто йолжо тудым шкеак наҥгаен. Колоткаште тарваныде кийыше Емеланым ужын, шинчавӱдшым кучен кертын огыл. Шинчажым чарныде туржмо дене тудыжо йылт йошкарген.
—	Емелан, Емелан, — сӧрвален пеле йӱкын тудо. — Мо лийынат? Кынел! Кынел!
А изи Емеланын кийыме колотка леведышым петырен пудалымеке, мланде дене урымо годым тудо уло йӱкын урмыжаш тӱҥалын, ушым йомдарыме гай лийын.
—	Вет могай йолташ лийыныт нуно, — маныныт кугурак-влак, Ольошым чаманен шыматен. — Эре пырля модыныт. Эре пырля...
—	Чыте, эргым. Чыте. Тудо ынде узьмакыште лиеш, — весе изи рвезын вачыжым вӱчкалтен.

* * *

Тылеч вара Ольош чылт шкетын кодо. Моло йоча-влак модмашке ыш ушно. Школыштат начарын тунемаш тӱҥале. Ушыштыжо эреак кок йолташ лийын, Емеланже шинчаончыч кораҥ кертын огыл. Ик гана огыл Ольош Емеланын илыме пӧрт воктеке миен да, пуйто титакым касарен, тудын дене мутланен шинчен. Кеч изи рвезе гынат, умылен тудо шкенжын титакшым. Вуй йырже ик гана огыл тудо кечым вес семын радамлен. «Молан ме идымышке кайышна? Вес вере каяш огеш лий ыле мо?» Але вес семын: теве нуно саде шучко леваш ӱмбалнак куржталыт-куржталыт да сайын гына, веселан юарлен-модын, мӧҥгышкышт пӧртылыт.
Тыгодым Емеланын пӧртшӧ гыч ачаже але аваже лектын гын, тудо вашкерак шылаш тыршен. А кугурак-влакышт шижын огытыл рвезе чонышто мо ышталтмым. Нуно ту кечын Ольошын моло рвезе-влак дене пырля лиймым паленат огытыл. Адакшым ту кечын кушто лийме нерген Ольош весым ойлен, мый нунын дене пырля лийын омыл манын. Садлан тудым почешыже чаманен, изи чоным умылен онченыт.
Микалай тудо ийын школышко йӧршын ыш кошт. Ондак кужу жап эмлымверыште кийыш. Теле вашеш, тушеч пӧртылмеке, пӧрт мучко костыль дене кошто, варажым тудым торчак дене алмаштыш да кызыт марте кид гыч ыш мучыштаре. А вес ийлан угыч нылымше классышкак шинче. Ольош деч ик ийлан почеш кодо.
Ялыште нуно Емеланын пӧртшӧ гоч гына иленыт гынат, йоча келшымаш умбакыже ыш шуйно. Ала-могудеште ушакыл дене пуйто кугыеҥла кушкыч. Ятыр жап шкетын лияш тыршеныт, моло-влак коклашкат ушнен огытыл. А кандаш классым тунем пытарымеке, Ольошлан корно икте гына лие. Тунам начаррак тунемше-влакым СПТУ-лашке виешак манме семын колтеныт. Ольошат тушко логале. Тудым тунем пытарымеке, армийыш кайыме дене тудо чылт йомо. Ны уверет, ны серышет. Манеш-манеш гына шоктен.

* * *

Ольош эрвелыште, погранвойскаште служитлен. Кок ий моткоч писын, шиждымын эртен каен. Чылажат пуйто сайла чучын: служитлен, манмыла, долгым тӱрыс шуктен. Но мӧҥгыжӧ толмо годым ик томаша лийын кудалтен. Поездыште тудын ваштареш кок рвезе пижын улмаш. Ольош ваштарешышт иктыжым сайынак рашкалтен пуэн, витне. Садыже вуйжо дене тамбурысо омса кучемыш логалынат, верешыжак колен. Вара суд лийын. Ольошым вич ийлан петырен шынденыт.
Шарналтен тунам Ольош Емеланым. Шарналтен да тудым гына чаманен. Тетла нигӧм. Чонжак кӱжгемын, витне.
Вич ий гыч эрыкыш лекмеке, пашам ышташ Сибирьыштак кодын. Но ты ганат ласкан кужу жап илен ыш шукто, угыч петырымашке логале. Ольош чылаже кум срокым шинчен лектын. Нигузе мӧҥгыжӧ толын шуктен огыл. А Йошкар-Оласе кӱртньыгорно вокзалын перронжо дене эртыме годым шке ял пӧръеҥым, Кали Виталим, ужын. Йӧра эше Кали Виталиже пален. Шкеже тугак эртен кая ыле дыр. Тудак Ольошлан ял нергенат, палыме кокла гыч олаште илыше-влак нергенат ойлен. А Микалай нерген колмеке, уло капше чытырналтын, вуйышто кочо деч кочо, тора йоча пагыт гыч толшо шарнымаш волгенчыла шочо. Теве нуно, йоча-влак, юарлен модыт, теве... колоткаште Емеланын ошемше изи капше кия, теве... Микалай окшаклен коштеш. Коло ий жапыште Ольош мом гына ужын-чытен огыл. Пуйто ынде, пытартыш йолварня марте еҥ ойгым шиждыме, кӱ чонан айдемыш савырнен. Но уке, шочмо кундемышкыже пӧртылмеке, йоча пагытшым шарналтен, эсогыл шинчавӱдшӧ лекте. Сулыкан шинчавӱд. Но шинчавӱд дене тудым садак мушкын от кудалте шол. Иктым гына Ольош шоналтыш тунам: «Уло илышем мучко йоча годсо титакем касаренам улмаш».
Тылеч вара Ольош Микалайын адресшым пален нале, эркын гына палыдыме ола урем дене ошкыльо.

* * *

Икымше стакан деч вара Ольош шып, ик мутым лукде шинчыш. А Николай Федорович тыгутлаште ӱстембаке погыш, вара эше иктаж-мо кӱлеш дыр манын шонышо лие.
—	Шич, Микалай, — шоктыш эркын Ольошын йӱкшӧ. Угыч кидыш кленчам кучыш, шкенжын стаканышкыже темыш, вара Микалайыныш шуялтынеже ыле. Но тушто тичмаш стаканым ужын, кленчам мӧҥгеш шындыш. Адак шып шинча. Николай Федорович уна дене кузе мутым лукташат огеш пале.
—	Вот мо, — тымыкым трук пужыш Ольош, — Микалай йолташ, ожно мемнан эше ик йолташна ыле — Емелан. Тудо... каен мемнан деч. Кийыме мландыже пушкыдо лийже. Айда, Микалай, тудым уштена. Тичмаш стакан дене, кинде дене...
Кидыш стаканым кучыш, вара Николай Федоровичын шинчашкыже туран ончале. Тыгай шомак-влакым колын, пачер оза эсогыл шинчалыкшымат кидыш нале. Нершовыч дене яндажым эрыктышын койо, шинчажым ӱштылале. Вара шинчалыкым уэш нер ӱмбаке вераҥдымек, кидыш стаканым кучыш. Тетла ик шомакым пелештыде, коктынат стаканыште улшо кочывӱдым пундаш марте подыл колтышт.
Тылеч вара Ольош кужун ыш шинче. Шкеж нерген нимат ыш ойло, Николай Федорович деч тугаяк палыдыме лектын кайыш. Пачер гыч лекмыж годым, вуйык сакен, иктым гына каласыш:
—	Проститле мыйым, Микалай. Кертат гын...
Моло чыным каласен ыш керт тудо йолташлан. Но чонышто ала-могай ласкалыкым шиже да шке семынже эше ик гана вуй пеҥмеш, пуйто уло тӱня колжо манын, пелештыш: «Проститлыза мыйым, йолташ-шамыч! Проститле мыйым, Микалай! Проститле...»