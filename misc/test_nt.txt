
У СУГЫНЬ














Библийым кусарыше институт
2007
У Сугынь

Шымлаш савыктыме

Книгам савыктыше «Финн Библий Ушем» да «Аваинмедиа» дене пырля пашам ышта.











© Библийым кусарыше институт
Хельсинки 2007



Йошкар-Олаште савыктыме, 2007 ий

ISBN 978-952-5634-12-9

Марла У Сугынь
Новый Завет на марийском языке
The New Testament in the Mari language
Юмын Шомакым шочмо марий йылме дене лудаш кумылан шергакан иза-шольо ден ака-шӱжар-влакым духовный куан дене саламлем. Святой Возымашым - У Сугыньым - кызытсе марий йылмыш тичмашын кусарымаш мучашыш шуын. Тиде моткоч кӱлешан да поро паша.
Кажне калык Юмын Шомакын шочмо йылме дене лекмыжым кугу исторический событий семын акла. Тыге ме христиан цивилизацийын кугу пушеҥгышкыже ушнена. Тӱрлӧ кундемыште илыше марий калык христиан веран шергакан поянлыкшым ынде шочмо йылме дене шымлен кертеш. Святой Возымаш марий-влакын духовный илышыштыже, национальный культурым вияҥдымаште, общественный, шке ешысе да кажне еҥын илышыштыже кече еда кучылталташ тӱҥалеш манын ӱшанем.
У Сугыньым марий йылмыш кусарымаште тыршыше чыла еҥ-влак ӱмбаке: священник да кусарыше-влак, Библийым кусарыше Институтын пашаеҥже, Библий Общество Ушемын консультантышт-влак ӱмбак - Юмын благословенийжым ӱжам.
ИОАНН
Архиепископ Йошкар-Олинский и Марийский
ПАГАЛЫМЕ ЛУДШО!
Тыйын кидыштет марий йылмыш кусарыме У Сугынь. Тиде книга – Библийын, христиан-влакын Святой Возымашыштын, ужашыже. Библийыште кок ужаш уло: Тошто да У Сугынь. Икымше ужаш, Тошто Сугынь, пешак ожнысо книга-влак гыч шога, нуным мемнан саман деч 1900-400 ий наре ончыч возымо. Тошто Сугынь Юмын Израиль калыклан пуымо сугыньжо (ойпидышыже) нерген каласкала. Тиде сугынь Юмын калыклан пуымо законым шуктен шогымашеш негызлалтын да айдеме тукымым чыла калык дене ыштыме у сугыньлан ямдылен. У сугынь нерген Библийын кокымшо ужашыже, У Сугынь, каласкала.
У Сугынь – тиде Господьна Иисус Христос, Юмын Эрге, нерген каласкалыше книга, вет у сугыньым Юмо Тудын гоч пуэн. Сугыньын негызше – утарыме нерген увер: Иисус Христосым Господьлан да Утарышылан шотлышо да Тудлан ӱшаныше кажне айдемым Юмо утара. У Сугынь Христосын шочмыжо, Тудын туныктымыжо, ӧрыктарыше пашам ыштымыже, Христосым ыресеш пудален сакыме да Тудын ылыжмыже нерген каласкала.
У Сугыньышто 27 книга уло. Нуным Иисус Христосын мланде ӱмбалне илымыж деч вара возымо, да христиан Черкын икымше Апостолжо-влак нине книгам возеныт. Тудо жапыште Рим империйын эрвел ужашыштыже, христиан Черке шочмо кундемлаштат, грек йылме кугыжаныш йылме лийын, сандене У Сугынят грек йылме дене возалтын.
У Сугыньын тӱҥалтыш ныл книгажым Евангелий, вес семынже Поро Увер, маныт. «Евангелий» – тиде грек мут («эуаҥгелион»), «поро увер» але «куан увер» манмым ончыкта. Поро Уверым возышо святой Апостол-влак, Матфей, Марк, Лука да Иоанн, Иисус Христосын илымыже, туныктымыжо да пашаже, Тудын ыресеш колымыжо да ылыжмыже нерген каласкалат. Евангелий деч вара верым Лукан возымо «Святой Апостол-влакын пашашт» книга налеш, тудо тылеч вара мо лийме нерген каласкала: Поро Уверын, Иерусалим гыч тӱҥалын, Изи Азий, Греций да Рим марте шарлымыж нерген ойла. «Святой Апостол-влакын пашашт» почеш Апостол-влакын серышышт каят. Тӱҥалтыште уло Черкылан колтымо (соборный) шым серыш – Христослан ӱшаныше чыла еҥлан возымо серыш-влак. Нуным святой Апостол-влак Иаков, Петр, Иоанн да Иуда возеныт, ты серышлаште ӱшаныше чыла еҥлан келшен толшо туныктымаш уло. Моло Серышыже – Апостол Павелын серышыж-влак. Шке серышлаштыже святой Апостол Павел, мутлан, ӱшанымаш нерген туныкта да тудо жапысе тӱрлӧ йодыш шотышто каҥашым пуа, тылеч посна серыш-влакым кӧлан колтымым раш каласа, еҥ-влакым да черке-влакым лӱмышт дене ончыкта. У Сугыньын пытартыш книгаже «Святой Иоанн Богословлан почмаш» маналтеш. Ужмашын полшымыж дене книга мыланна Юмын Кугыжанышын саман мучашысе сеҥымыж нерген каласкала. Тудын тӱҥ шонымашыже да уло У Сугыньын рӱдыжӧ тыге йоҥга: «Тӱня кугыжаныш мемнан Господьнан да Тудын Христосшын лие! Тудо курым-курымеш кугыжаланаш тӱҥалеш». (Почмаш 11:15.)
Вес йылмыш кусарыме чот шотышто Библий тӱнямбалсе икымше верым налеш. 2007 ийлан У Сугыньым але Тошто Сугыньым 1144 йылмыш, а Библийым тӱрыснек 429 йылмыш кусарыме.
Кызыт кидышкет кучымо У Сугынь – тачысе марий литератур йылме дене кусарыме икымше тичмаш У Сугынь. Кусарыше-влак грекла возымын шонымашыжым раш пуаш тыршеныт. Нине йылмын чоҥымо радамже чот ойыртемалтмылан кӧра грекла возымо гыч марий йылмыш мут почеш мутым кусарашат ок лий. Тыге кусарыме умылаш лийдыме лиеш ыле да Святой Возымашын шонымыжым тичмашын ончыктен ок керт ыле. Тидын дене кусарышылан Серышлаште эн чот кучедалаш логалеш. Кусарыме годым Российыште Библийым кусарыме традицийым шотыш налме.
У Сугыньын книгаж-влак тошто грек йылме дене возымо лийынытат, марла кусарымымат грекла возымо дене сайын таҥастарен ыштыме. У Сугыньым возышо-влакын шке кидышт дене серыме оригиналышт мемнан деке шуын огытыл гынат, шуко кидвозыш аралалт кодын, нунын кокла гыч эн тоштышт мемнан саманын II-III курымышто возымо лийыныт. Нине кидвозыш южо вере икте-весышт деч изиш ойыртемалтыт, но ойыртем кугу огыл да христиан ӱшанымашын туныктымыж шотышто нимом ок вашталте. Ты изданийысе текст руш Синодальный Библии дене келшен толеш. Синодальный кусарымаште южо вере грек текстыште лийдыме шомакым пуртымо. Тыгай годым марла У Сугыньышто квадрат скобкым кучылтмо.
Южо вере сноскышто грек ойым вес семын кусарыме пуалтеш, молан манаш гын южгунам ик ойымак тӱрлын умылаш лиеш. А У Сугыньым возышо шке шомакшым вик Тошто Сугынь гыч налеш гын, ты шомакым кушеч налмым сноскышто ончыктымо. Тошто Сугыньым марий йылмыш але кусарыме огыл, сандене Тошто Сугыньын книгаж-влакын лӱм кӱчыкемдымашыштым рушла кучылтмо.
Тиде книга мучаште лудшо-влаклан полшаш ямдылыме ешартыш-влак улыт: Библий мутер, марла-рушла мутер, карт-влак, кӱчыкемдымаш списке, тыгак Библийысе текстым марла кусарымын историйже нерген кӱчык очерк.
Кызыт марла У Сугыньым шымлаш савыктыме книга семын лукмо. Библийым кусарыше институт тиде неле пашам мучашке шуктышо кусарышылан да редактор-влаклан таум ышта. Тыгак ме кусарымым лудшо да тудым саемдаш полшышо пайдале ойым пуышо чыла марий еҥлан таум каласена.
Тек Христосын тулжо У Сугынь гоч марий калыкын корныжым волгалтара!

Библийым кусарыше институт
МАТФЕЙЫН ВОЗЫМО СВЯТОЙ ЕВАНГЕЛИЙ
1 ГЛАВА
1-17 Иисус Христосын тукымвожшо. 18-25 Иисус Христосын шочмыжо.
1 Авраам тукым Эргын, Давид тукым Эргын Иисус Христосын тукымвожшо:
2 Авраам деч Исаак шочын, Исаак деч Иаков, Иаков деч Иуда ден иза-шольыж-влак шочыныт,
3 Иуда деч Фарес ден Зара шочыныт – нунын авашт Фамарь улмаш, Фарес деч Есром шочын, Есром деч Арам,
4 Арам деч Аминадав, Аминадав деч Наассон, Наассон деч Салмон,
5 Салмон деч Вооз шочын – аваже Рахав лийын, Вооз деч Овид шочын – аваже Руфь улмаш, Овид деч Иессей шочын,
6 Иессей деч Давид кугыжа шочын. Давид кугыжа деч Соломон шочын – аваже Урийын ватыже лийын,
7 Соломон деч Ровоам шочын, Ровоам деч Авий, Авий деч Аса,
8 Аса деч Иосафат, Иосафат деч Иорам шочын, Иорам деч Озий,
9 Озий деч Иоафам, Иоафам деч Ахаз, Ахаз деч Езекий шочын,
10 Езекий деч Манассий, Манассий деч Амон, Амон деч Иосий,
11 Иосий деч Иоаким шочын, Иоаким деч Иехоний да тудын шольыж-влак шочыныт. Тидыже калыкым Вавилоныш кусарыме годым лийын.1
12 Вавилоныш наҥгаймеке, Иехоний деч Салафиил шочын, Салафиил деч Зоровавель,
13 Зоровавель деч Авиуд, Авиуд деч Елиаким шочын, Елиаким деч Азор,
14 Азор деч Садок, Садок деч Ахим, Ахим деч Елиуд шочын,
15 Елиуд деч Елеазар, Елеазар деч Матфан, Матфан деч Иаков шочын,
16 Иаков деч Иосиф, Мариян марийже, шочын, а Мария деч Христос манме Иисус шочын.
17 Тыге, Авраам деч тӱҥалын, Давид марте чылаже латныл йыжыҥ. Давид деч тӱҥалын, Вавилоныш кусарымешке латныл йыжыҥ. Вавилоныш кусарыме гыч тӱҥалын, Христос марте латныл йыжыҥ.
18 Иисус Христос теве кузе шочын. Тудын Мария Аваже Иосифлан сӧрымӧ улмаш. Ушнымышт деч ончыч Мариян Святой Шӱлыш деч нелеммыже пале лийын.
19 Мариям марлан налшаш Иосиф, поро да чын ыштыше еҥ лийынат, ӱдырым намысыш пурташ огыл манын, шыпак шӧрлынеже улмаш.
20 Но кунам тидын нерген шонкален, Господьын Суксыжо омешыже кончен да каласен: «Иосиф, Давид тукым эрге, тыланет сӧрымӧ Мариям шке декет налаш ит лӱд. Тудын кӧргыштӧ илышым налшыже Святой Шӱлыш деч улеш.
21 Мария Эргым ышта, да тый Тудым Иисус манын лӱмдет, вет Тудо язык деч шке калыкшым утара».2
22 Господьын пророк гоч ойлымыжо шукталтше манын, чыла тиде лийын. Пророк каласен:
23 «Теве, Ӱдыр нелемеш да Эргым ышта, тудым Еммануил манын лӱмдаш тӱҥалыт». Тиде лӱмжӧ «Мемнан дене Юмо» манме лиеш.3
24 Иосиф мален кынелын, чылажымат Господьын Суксыжо ойлымо семын ыштен: тудлан сӧрымӧ Мариям шке декше налын,
25 но Мария Икымше Шочшыжым, Эргым, ыштымешке, Тудым пален огыл. Эргым Иисус манын лӱмден.
2 ГЛАВА
1-12 Эрвел гыч толшо ушан еҥ-влак4 Иисуслан вуйым сават. 13-15 Египетыш куржмаш. 16-18 Ирод Вифлеемыште аза-влакым пуштедыкта. 19-23 Египет гыч пӧртылмаш.
1 Ирод кугыжаланыме годым Иудейысе Вифлеемеш Иисус шочмеке, эрвел гыч Иерусалимыш ушан еҥ-влак толыныт да йодыныт:
2 «Иудей-влакын кызыт гына шочшо Кугыжашт кушто? Ме эрвелне Тудын шӱдыржым5 ужынна да Тудлан вуйым саваш толынна».
3 Тидым колмеке, Ирод кугыжа да уло Иерусалим тургыжланаш тӱҥалыныт.
4 Израиль калыкыште чыла архиерей ден закон туныктышо-влакым поген, Ирод нунын деч йодыштын: «Христос кушан шочшаш?»
5 Нуно вашештеныт: «Иудейысе Вифлеемыште. Пророк гоч тыге возымо:
6 ”Тый Вифлеем, Иуда мландысе ола, Иудан моло кугу олаж-влак деч пырчат изи отыл: тый дечет Мыйын Израиль калыкемым вӱден кайыше Вуйлатыше лектеш”».6
7 Тунам Ирод эрвел ушан-влакым шкеж деке шолып ӱжын да нунын деч шӱдыр кунам шочмо жапым раш пален налын.
8 Нуным Вифлеемыш колтымо годым каласен: «Кайыза да Икшыве нерген чылажымат пален налза. Тудым кычал мумеке, мыламат уверым пуыза, тунам мыят Тудын деке вуем саваш миен кертам».
9 Кугыжам колыштмеке, нуно корныш лектыныт. Эрвелне улмо годым ужмо шӱдырышт нунын ончылно каен, а вара, Икшыве тураш шумеке, чарнен шогалын.
10 Шӱдырым ужын, ушан еҥ-влак моткоч чот куаненыт.
11 Нуно пӧртыш пуреныт, Икшыве ден Мария Аважым ужыныт, кумык возыныт да Йочалан вуйым савеныт. Вара нуно кондымо поянлыкыштым луктыныт, Икшывылан шӧртньӧ, ладын да смирна ӱй пӧлекыштым пуэныт.
12 Ирод деке пӧртылаш огыл манын, шижтарымашым нуно омешышт ужыныт, сандене шке элышкышт вес корно дене каеныт.
13 Ушан еҥ-влак кайымеке, Иосифын омешыже Господьын Суксыжо кончен да ойлен: «Кынел, Икшыве ден Тудын Аважым пырля нал да Египетыш курж, пӧртылаш кӱштымешкем, туштак лий. Ирод, пушташ шонен, йочам кычалаш тӱҥалеш».
14 Иосиф кынелын, йӱдым Икшывым да Тудын Аважым пырля налын да Египетыш каен.
15 Иродын колымешкыже, туштак лийын. Тыге Господьын пророк гоч ойлымыжо шукталтын. Пророк ойлен: «Мый Шкемын Эргым Египет гыч ӱжынам».7
16 Ушан еҥ-влакын ондалымыштым ужмеке, Ирод моткоч чот шыдешкен, Вифлеемыште да тудын воктенысе илемлаште кок ияш да тылеч изирак чыла эрге азам пушташ шке еҥже-влакым колтен. Ийготым тудо ушан еҥ-влак деч пален улмаш.
17 Тыге Иеремий пророк гоч каласыме шукталтын. Тудо ойлен:
18 «Рамаште йӱк-йӱан, мӱгырен шортмо, йӧсын кычкырыме шокта. Рахиль шке йочаж-влак верч шортеш, нунышт уке улыт, сандене ынеже лыплане».8
19 Ирод колымеке, Египетыште Иосифын омешыже Господьын Суксыжо кончен
20 да ойлен: «Кынел, Икшыве ден Тудын Аважым нал да Израиль мландыш кае. Икшывын чонжым налаш шонышо-влак коленыт».
21 Иосиф кынелын, Икшыве ден Тудын Аважым пырля налын да Израиль мландыш пӧртылын.
22 Иудейыште Ирод олмеш Архелай эргыже кугыжаланыме нерген колмеке, тушко мияш лӱдын, а омыж дене каҥашым налмеке, Галилей кундемыш каен.
23 Миен шумеке, Назарет лӱман олаште илаш тӱҥалын. Тыге пророк-влак гоч ойлымо «Назорей маналташ тӱҥалеш» манме шомак шукталтын.
3 ГЛАВА
1-12 Тынеш Пуртышо Иоанн. 13-17 Иисусым тынеш пуртымаш.
1 Тиде жапыште Тынеш Пуртышо Иоанн толын да Иудей ир мландыште увертарен туныкташ тӱҥалын.
2 Тудо ойлен: «Языкым касарыктен, Юмо деке савырныза! Пылпомыш Кугыжаныш ынде лишемын!»
3 Исаия пророк тудын нергенак тыге каласен: «Ир мландыште кычкырышын йӱкшӧ шокта: Господьлан корным ямдылыза, Тудын йолгорныжым вияшым ыштыза!»9
4 Иоанн верблюд меж вургеман улмаш, кыдалыштыже шӱштӧ ӱштӧ лийын, кочкышыжо шурнышырчык да ир мӱкш мӱй лийыныт.
5 Тудын деке Иерусалим, уло Иудей да Иордан эҥер воктенысе чыла вер гыч шуко калык толын.
6 Нуно языкыштым почын ойленыт, да Иоанн нуным Иордан эҥереш тынеш пуртен.
7 Тынеш пураш толшо шуко фарисей ден саддукей-влакым ужмеке, Иоанн нунылан каласен: «Те, шем кишкын шочшыж-влак! Ончыкылык шыде логалме деч утлен куржаш кӧ тыланда каҥашым пуэн?
8 Языкым касарыктен, Юмо деке савырнымыланда келшен толшо саскам шочыктыза.
9 ”Мемнан ачана Авраам” манын, кӧргыштыда ида шоно. Тыланда ойлем: Юмо теве нине кӱ-влак гычат Авраамын икшывыж-влакым ыштен кертеш.
10 Ынде пушеҥге вож воктене товар ямде кия: сай саскам пуыдымо чыла пушеҥгым руат да тулыш шуат.
11 Языкдам касарыктен, Юмо деке савырныза манын, мый тендам вӱд дене тынеш пуртем, но почешем Толшо мый дечем виянрак, мый Тудын йолчиемжым нумалашат ом йӧрӧ. Тудо тендам Святой Шӱлыш да тул дене тынеш пурта.
12 Тудын кидыштыже кольмо, Тудо Шкенжын идымжым эрыкта: шыдаҥжым клатыш пога, а арважым йӧрташ лийдыме тулеш йӱлалта».
13 Тунам Иисус Галилей гыч Иордан эҥер воктеке Иоанн деке тынеш пураш толын.
14 Но Иоанн Тудым чарен ойлен: «Мыйым Тый тынеш пуртышаш улат ыле, а Тый мый декем толынат!»
15 Иисус вашештен: «Ынде тек тыге лиеш. Тидын дене ме кӱлеш семын Юмын эрыкшым10 шуктена». Тунам Иоанн тынеш пурташ келшен.
16 Тынеш пуртымо деч вара Иисус тунамак вӱд гыч лектын. Тудлан пылпомыш почылтын, да Тудо Юмын Шӱлышым ужын. Шӱлыш кӧгӧрчен семын волен да ӱмбакыже толын.
17 Пылпомыш гыч йӱк шоктен: «Тиде Мыйын йӧратыме Эргым, Мыйын поро кумылем Тудын дене».
4 ГЛАВА
1-11 Иисусым тергымаш. 12-17 Иисус Галилейыште ышташ тӱҥалеш. 18-22 Иисус икымше тунемшыж-влакым ӱжеш. 23-25 Иисусын калык верч тыршымыже.
1 Иисусым диавол тергыже манын, Шӱлыш Тудым ир мландыш наҥгаен.
2 Нылле кече да нылле йӱд нимом кочде пӱтым кучымеке, Иисус пытартышлан шужымым шижын.
3 Тудын деке алгаштарыше миен да ойлен: «Тый Юмын Эрге улат гын, нине кӱ-влаклан киндыш савырнаш кӱштӧ».
4 Но Иисус вашештен: «Возымо: ”Айдеме кинде дене гына огыл, а Юмын умшаж гыч лекше кажне шомак дене ила”».11
5 Тунам диавол Тудым Иерусалим святой олашке наҥгаен, храм леведыш тӱрыш шогалтен
6 да ойлен: «Тый Юмын Эрге улат гын, ӱлыкӧ тӧрштӧ, возымо вет: ”Тудо Суксыж-влаклан Тыйын нерген кӱшта: йолет дене кӱэш ит шӱртньӧ манын, нуно Тыйым кидешышт нумал наҥгаят”».12
7 Иисус тудлан каласен: «Тыгак возымо: ”Господь Юметым ит терге”».13
8 Ынде диавол Тудым пеш кӱкшӧ курык ӱмбаке намиен, тӱнясе чыла кугыжанышым, мо дене чапланымыштым ончыктен
9 да ойлен: «Кумык возын ончыланем вуетым савет гын, чыла тидым Тылат пуэм».
10 Тунам Иисус тудлан ойлен: «Мый дечем кораҥ, сатана! Возымо: ”Господь Юметлан, сукен, вуйым саве, ик Тудланак веле служитле”».14
11 Тунам диавол Тудым коден каен, а Суксо-влак толыныт да Иисуслан служитлаш тӱҥалыныт.
12 Иоанным кучен петырыме нерген колмеке, Иисус Галилейыш каен.
13 Назаретым коден, теҥыз воктен верланыше Завулон ден Неффалим кундемысе Капернаумыш илаш толын.
14 Тыге Исаия пророк гоч каласыме шукталтын. Тудо ойлен:
15 «Завулон мланде ден Неффалим мланде, теҥыз деке кайыме корно, Иордан вес вел кундем, чын Юмым палыдыме-влакын Галилейже –
16 пычкемыште илыше калык кугу волгыдым ужын, колымаш ӱмылан велыште шинчыше-влаклан волгыдо волгалтын».15
17 Тиде жап гыч Иисус увертарен туныкташ тӱҥалын. Тудо ойлен: «Языкым касарыктен, Юмо деке савырныза: Пылпомыш Кугыжаныш лишемын».
18 Галилей теҥыз воктеч кайымыж годым Тудо кок изак-шолякым, Петр манме Симоным да тудын Андрей шольыжым, ужын. Нуно колызо лийыныт, тиде жапыште вапшыштым вӱдыш кышкеныт.
19 Иисус нунылан ойлен: «Почешем кайыза, Мый тендам айдеме кучышым ыштем».
20 Нуно тунамак вапшыштым коденыт да Иисус почеш каеныт.
21 Тушеч умбакырак ошкылмеке, вес кок изак-шолякым, Зеведейын Иаков ден Иоанн эргыж-влакым ужын. Нуно ачашт дене пырля пушышто лийыныт да вапшыштым ачаленыт. Иисус нунымат ӱжын.
22 Нуно тунамак пушыштым, ачаштым коденыт да Иисус почеш каеныт.
23 Иисус уло Галилей мучко коштын да синагоглаште туныктен, Кугыжанышын Поро Увержым каласкален, еҥ-влакым тӱрлӧ чер да ӱнардыме улмышт деч паремден.
24 Тудын нерген мут уло Сирий мучко шарлен. Туешкыше, тӱрлӧ чер дене орланыше да корштен йӧсланыше, ия кучыман, тылзе кушмо годым орланыше, йыжыҥдыме еҥ-влакым чыланыштымат Иисус деке конденыт, да Тудо нуным паремден.
25 Иисус почеш Галилей, Декаполис16, Иерусалим, Иудей да Иордан эҥер вес могыр гыч шуко калык коштын.
5 ГЛАВА
1-12 Чын пиал. 13-16 Шинчал да волгыдо. 17-20 Закон нерген. 21-26 Шыдешкен илыме нерген. 27-32 Яжарланыме да ойырлымо нерген. 33-37 Товатлыме нерген. 38-42 Ӱчым шуктымо нерген. 43-48 Тушмандам йӧратыза.
1 Калык тӱшкам ужмеке, Иисус курыкыш кӱзен, а кунам шинчын, воктекыже тунемшыж-влак миеныт.
2 Иисус ойлаш тӱҥалын, нуным тыге туныктен:
3 «Шкеныштым Юмын ончылно изилан ужшо-влак поро пиалан улыт: Пылпомыш Кугыжаныш – нунын.
4 Ойгырышо-влак поро пиалан улыт: нуно лыпландарыме лийыт.
5 Ӱҥышӧ-влак поро пиалан улыт: нуно уло мландым наследство семын налыт.
6 Кӧн кочмо-йӱмӧ шумо семын чыным шуктымым ужмыжо шуэш, поро пиалан: тудо темеш.
7 Чаманыше-влак поро пиалан улыт: нуно чаманыме лийыт.
8 Яндар шӱман-влак поро пиалан улыт: нуно Юмым ужыт.
9 тыныслыкым кондышо-влак поро пиалан улыт: нуно Юмын шочшыжо-влак манын лӱмдалтыт.
10 Чын ыштыме верч поктылмо-влак поро пиалан улыт: Пылпомыш Кугыжаныш – нунын.
11 Кунам тендам Мыланем кӧра вурсат, поктылыт да тендан нерген тӱрлӧ осал шоякым каласкалат, те поро пиалан улыда.
12 Куаныза да йывыртыза, пылпомышто тыланда кугу суап лиеш: тендан деч ончыч илыше пророк-влакымат тыгак поктылыныт.
13 Те мландын шинчалже улыда. Шинчал шинчалан лиймым чарна гын, кузе тудым уэш шинчаланым ышташ? Ынде тудо нимолан ок йӧрӧ, тудым луктын шуат да еҥ-влак тошкат веле.
14 Те тӱнян волгыдыжо улыда. Курык ӱмбалне шогышо ола шылын огеш керт.
15 Чӱктымеке, лампым ате йымаке огыл, а лампыпӱкеныш шындат, да пӧртыштӧ тудо чылалан волгалтара.
16 Тек тендан волгыдыдат еҥ-влак ончылно тыгак волгалтара. Тек нуно поро пашадам ужыт да Пылпомышсо Ачадам чапландарат.
17 Законым але пророк-влакын туныктымыштым кораҥдаш толынам манын ида шоно. Мый кораҥдаш огыл, а шукташ толынам.
18 Тыланда чынак ойлем: чыла тиде шукталтмешке, пылпомыш да мланде пытыме марте, закон гыч ик изи букват, ик удыралтышат ок йом.
19 Тыгеракын, кӧ эн изи ик кӱштымашым пудырта да весымат тыге ышташ туныкта гын, тудо Пылпомыш Кугыжаныште эн изилан шотлалташ тӱҥалеш, а кӧ кӱштымым шукта да тидлан еҥ-влакым туныкта, тудо Пылпомыш Кугыжаныште кугулан шотлалтеш.
20 Тыланда ойлем: Юмын эрыкшым17 закон туныктышо ден фарисей-влак деч утларак ӱшанлын шуктен огыда шого гын, те Пылпомыш Кугыжанышыш пурен огыда керт.
21 Кугезе-влаклан ойлымым те колында: ”Ит пушт”. Кӧ пуштеш, суд ончылно мутым кучышаш.18
22 А Мый тыланда ойлем: кӧ шкенжын лишылжылан арам шыдешкен ила, суд ончылно мутым кучышаш, а кӧ лишыл еҥжым нимолан йӧрдымӧ манеш – Синедрион ончылно мутым кучаш тӱҥалеш, а кӧ весым ”ораде” манеш, тудо тамык тулыш логалеш.
23 Тугеже тый, жертвенник деке надыретым кондышетла, лишыл еҥетын ӱмбакет ӧпкеже улмым тушто шарналтет гын,
24 надыретым тиде вер ончылан кодо, ондак кае да лишылет дене сӧрасе, вара веле пӧртыл да надыретым пу.
25 Тавалыше еҥ дене корнышто пырля улмыда годымак писын сӧрасе. Уке гын, тудо тыйым судьялан пуа, а тудыжо ороллан пуа да тыйым казаматыш шындат.
26 Тылат чынак ойлем: чыла пуышашлыкетым пытартыш ырет марте тӱлымешке, тушечын от лек.
27 Кугезе-влаклан мом каласымым те колында: ”Ит яжарлане”.19
28 А Мый тыланда ойлем: кӧ ӱдырамаш ӱмбаке сутланен онча, ынде шке шӱм-чоныштыжо тудын дене яжарланен.
29 Тыйым пурла шинчат алгаштара гын, тудым луктын шу. Уло капет тамыкыш кудалталтмешке, посна ужашет пыта гын, тылат сайрак лиеш.
30 Тыйым пурла кидет алгаштара гын, тудым руал ойыро да ӧрдыжкӧ шу. Уло капет тамыкыш кудалтыме лиймеш, посна ужашет пыта гын, тылат сайрак.
31 Тыгак каласыме: ”Кӧ ватыжым ойырен колта, тудо ватыжлан ойырлымо нерген кагазым пуышаш”.20
32 А Мый тыланда ойлем: кӧ ватыжым яжарланыме титак деч посна ойыра, тудо ӱдырамашым яжарланымашке шӱка, а кӧ ойырен колтымым марлан налеш, тудо яжарлана.
33 Кугезе-влаклан тыге ойлымымат те колында: ”Товатлыметым ит пудырто, Господь ончылно товатлыметым шуктен шого”.21
34 А Мый тыланда ойлем: йӧршын ида товатле. Ида товатле пылпомыш дене: тудо Юмын престолжо.
35 Ида товатле мланде денат: тудо Юмын йолым шындыме верже. Иерусалим дене ида товатле: тудо кугу Кугыжан олаже.
36 Шке вует дене ит товатле: тый ик ӱп пырчымат ошышкат, шемышкат савырен от керт.
37 ”Туге” але ”уке” манын веле каласыза, тылеч утыжо – осал дечын.
38 Мом ойлымым те колында: ”Шинчалан – шинча, пӱйлан – пӱй”.22
39 А Мый тыланда ойлем: осалым ыштыше ваштареш ида шогал. Кӧ тыйын пурла шӱргетым сова гын, весыжымат тудлан савырал.
40 Тувыретым шупшын налаш манын, кӧ тый денет судитлалтнеже, тудлан ӱмбал вургеметымат пу.
41 А кӧ тыйым ик меҥгым виеш пеленже коштыкта,23 тудын дене кокытым кае.
42 Тый дечет йодшылан пу, кӱсын налаш шонышо деч тупынь ит савырне.
43 Мом ойлымым те колында: ”Лишылетым йӧрате,24 тушманетым ужмышудымо лий”.
44 А Мый тыланда ойлем: тушмандам йӧратыза, тендам каргышылан порым тыланыза, тендам ужмышудымо-влаклан порым ыштыза, тендам вурсышо да поктылшо верч кумалза.
45 Тунам те Пылпомышсо Ачадан чын шочшыжо улыда. Осал-влакланат, поро-влакланат Тудо шке кечыжым луктеш, чын ыштышыланат, чын огыл ыштышыланат йӱрым колта.
46 Те шкендам йӧратыше-влакым йӧратеда гын, тидланже тыланда могай суап лиеш? Йозак погышо-влакат тыгак огыт ыште мо?
47 Те шкендан лишыл-влакдам гына саламледа гын, мом поснак сайым ыштеда? Чын Юмым палыдыме-влакат тыгак огыт ыште мо?
48 Сандене, Пылпомышсо Ачада могай поро, тугаяк поро лийза.
6 ГЛАВА
1-4 Йорлылан полшымо нерген. 5-15 Кумалме нерген. 16-18 Пӱтым кучымо нерген. 19-21 Пылпомышсо поянлык. 22-23 Кап да шинча. 24-34 Юмо да поянлык. Тыршыме да тургыжланыме.
1 Шекланыза, йорлылан полшымыда годым калык ончылно, шкендам еҥ-влаклан ончыкташ тӧчен, нимом ида ыште, уке гын, Пылпомышсо Ачада деч суапым огыда нал.
2 Тугеже, йорлылан полшымет годым тидын нерген ит кычкыре. Сайла кояш тӧчышӧ-влак, еҥ моктымым вучен, синагоглаште да уремлаште тыге ыштылыт. Тыланда чынак ойлем: нуно шкеныштын суапыштым ынде налыныт.
3 А кунам тый йорлылан полшет, пурла кидетын мом ыштымыжым шола кидет ынже пале,
4 тыйын полшымет тек шолып лиеш. Еҥлан койдымым ужшо Ачат тылат шинчаш койшын пӧртылта.
5 А кумалмет годым сайла кояш тӧчышӧ гай ит лий. Нуно, еҥ ончылно шкеныштым ончыкташ манын, синагоглаште да урем луклаште шогал кумалаш йӧратат. Тыланда чынак ойлем: нуно шкеныштын суапыштым ынде налыныт.
6 А тый, кунам кумалат, пӧлемышкет пуро, омсатым петыре, пеленет улшо ужаш лийдыме Ачатлан кумал. Еҥлан койдымым ужшо Ачат тылат шинчаш койшын пӧртылта.
7 Кумалмыда годым Юмым палыдыме еҥ-влак семын утыжым ида ойло. Нуно шомакышт шукылан кӧра юмо колеш шонат.
8 Нунын гай ида лий, вет Ачада тыланда мо кӱлешым йодмыда деч ончычак пала.
9 А те тыге кумалза: Пылпомышто улшо мемнан Ачана! Тыйын святой лӱмет мокталтше,
10 Тыйын Кугыжанышет толжо, Тыйын эрыкет мланде ӱмбалнат пылпомышсо гаяк лийже.25
11 Мемнан илышаш киндым, тачылыкым, мыланна пу.
12 Еҥ-шамычын мыланна ыштыме языкыштым кудалтымына гаяк мемнан языкнамат кудалте.26
13 Языкышке27 мемнам ит пурто, осал дечын мемнам утаре. Вет Тыйын Кугыжанышет, куатет, чапет курым-курымеш. Аминь.
14 Еҥ-влакын сулыкыштым кудалтеда гын, Пылпомышсо Ачада тенданымат кудалта.
15 А еҥ-влакын сулыкыштым огыда кудалте гын, Пылпомышсо Ачадат тендан языкдам ок кудалте.
16 Пӱтым кучымыда годым сайла кояш тӧчышӧ-влак семын шӱлыкан тӱсым ида нал. Нуно ойгырышыла коймышт дене пӱтым кучымыштым еҥ-влаклан ончыктынешт. Тыланда чынак ойлем: нуно шке суапыштым ынде налыныт.
17 А тый пӱтым кучымет годым вуешет ӱйым шӱрӧ да шӱргетым муш.
18 Тунам пӱтым кучыметым еҥ-влак огыл, а пеленет улшо ужаш лийдыме Ачат пала. Тудыжо еҥлан койдымым ужеш да тылат шинчаш койшын пӧртылта.
19 Шкаланда мланде ӱмбалсе поянлыкым ида пого, тыште тудым когарш ден рӱдаҥыш пытарат, вор-влак кӱнчен пурат да шолыштыт.
20 Пылпомышсо поянлыкым шкаланда погыза, пылпомышто когаршат, рӱдаҥышат огыт пытаре, вор-влакат кӱнчен огыт пуро да огыт шолышт.
21 Кушто тендан поянлыкда, туштак шӱмдат лиеш.
22 Капетын лампыже – шинчат. Тугеже, шинчат яндар гын, уло капет волгыдо лиеш,
23 а шинчат начар гын, уло капет пычкемыш лиеш. Тугеже, тыйын волгыдет пычкемыш гын, пычкемышыже могайрак!
24 Нигӧ кок озалан тарзыланен ок керт: иктыжым ужмышудымо лиеш да весыжым йӧрата, але иктыжлан чоным пуэн ышта, весыжым ок шотло. Те ик жапыштак Юмылан да поянлыклан служитлен огыда керт.
25 Сандене тыланда ойлем: мом кочкына да мом йӱына манын, чонда верч ида азаплане, ӱмбакына мом чиена манын, капда нергенат ида ойгыро. Кочкыш деч чон да чием деч кап шергырак огыл мо?
26 Кавасе кайык-влакым ончалза: нуно огыт ӱдӧ, огыт тӱред, амбарышкат огыт опто, тендан Пылпомышсо Ачада нуным пукша. Те нунын деч шергырак огыдал мо?
27 А тендан кокла гыч кӧ азапланымыж дене кеч ик кынергутлан кап кугытшым28 кужемден кертеш?
28 Молан вургем верч азапланеда? Пасусо лилий пеледыш-влак кузе кушкыт, шекланыза: пашам огыт ыште, огыт шӱдырӧ.
29 Но тыланда ойлем: поянлыкше дене чапланен гынат, Соломонат нунын кокла гыч иктыж гаят чиен огыл.
30 Таче пасушто кушшо, а эрла коҥгашке шуышаш шудымат Юмо тыге чикта гын, тендам, шагал ӱшаныше-влак, Тудо утларакат сайын ок чикте мо?
31 Тыгеже, ида тургыжлане. ”Мом мыланна кочкаш?”, ”Мом йӱаш?” але ”Мом чияш?” манын ида ойло.
32 Чыла тидым чын Юмым палыдыме еҥ-влак кычалыт, а Пылпомышсо Ачада тыланда чыла тиде кӱлмым пала.
33 Эн чот Юмын Кугыжанышым да Тудын чынжым кычалза, тунам чыла тиде тыланда пырля пуалтеш.
34 Тугеже, эрласе кече нерген ида тургыжлане, вет эрласе кечын шкенжын азапланымыже уло: кажне кечылан шке тургымжо сита.
7 ГЛАВА
1-6 Вес еҥым судитлыме нерген. 7-12 Сӧрвалыза, кычалза, пералтыза. 13-14 Шыгыр капка. 15-23 Пушеҥгым саскаж дене палат. 24-29 Кок негыз.
1 Ида судитле, тунам теат огыда судитлалт.
2 Кузе весым судитледа, теат тугак судитлыме лийыда; могай виса дене те виседа, тугай денак тыландат висалтеш.
3 Молан тый лишылетын шинчаштыже шӱкым ужат, а шкендыныште пырням от шиж?
4 Але шкендын шинчаштет пырня улмо ӱмбач кузе лишылетлан ”ане, мый тыйын шинчат гыч шӱкым луктам” манын каласет?
5 Сайла кояш тӧчышӧ! Ондак шке шинчат гыч пырням лук, вара веле лишылетын шинчаж гыч шӱкым кузе лукташ, ужат.
6 Нимо святойым пий-влаклан ида пу, сӧсна-влак ончыко ракывотшердам ида кышке, уке гын, тудым йолышт дене тошкат, ӱмбакыда кержалтын, тендам пурын кӱрыштыт.
7 Сӧрвалыза – тыланда пуалтеш, кычалза – муыда, пералтыза – тыланда почылтеш,
8 вет сӧрвалыше налеш, кычалше муэш, пералтышылан почылтеш.
9 Эргыда киндым йодеш гын, тендан коклаште тудлан кӱм пуышо айдеме уло мо?
10 Але колым йодшо эргыжлан кишкым пуышо?
11 Тыгеже, те осал улмо ӱмбачат шочшыланда сай пӧлекым пуэн моштеда гын, Пылпомышсо Ачада йодшылан порым ок пу мо?
12 Еҥ-влакым шкаланда мом ыштыктынеда, шкежат нунылан тидымак ыштыза. Закон ден пророк-влакын туныктымышт тыгае.
13 Шыгыр капкаш пурыза, вет колымашке наҥгайыше капка лопка, корно кумда, шукын тиде корно дене каят.
14 Илышыш наҥгайыше капка шыгыр, корно аҥысыр, шагалынже тудым кычал муыт.
15 Шояк пророк-влак деч шекланыза. Нуно тендан деке шорык коваштым чиен толыт, а кӧргыштышт опкын пире улыт.
16 Нуным те саскашт дене паледа. Иман вондо гыч виноградым, лопшудо гыч смоква саскам погат мо?
17 Сай пушеҥге сай саскам пуа, а уда пушеҥгын саскажат йӧрдымӧ.
18 Сай пушеҥге йӧрдымӧ саскам шочыктен ок керт, а уда пушеҥге сай саскам шочыктен ок керт.
19 Сай саскам пуыдымо чыла пушеҥгым руат да тулыш шуат.
20 Тыгеже, шояк пророк-влакым саскашт дене паледа.
21 Мыланем ”Господь, Господь” манше-влак кокла гыч Пылпомыш Кугыжанышыш чыланжак огыт пуро, тушко Пылпомышсо Ачамын эрыкшым29 шуктышо-влак веле логалыт.
22 Суд кечын Мыланем шукын ойлаш тӱҥалыт: ”Господь! Господь! Ме Тыйын лӱмет дене огыл мо пророкла ойленна? Тыйын лӱмет дене огыл мо иям поктен луктынна да Тыйын лӱмет дене огыл мо шуко чудым ыштенна?”
23 Тунам нунылан увертарем: ”Мый тендам нигунам пален омыл. Закондымылыкым ыштыше-влак, Мый дечем кораҥза!”
24 Кӧ Мыйын нине шомакем колыштеш да ойлымем семын ышта, тудо пӧртшым кӱ ӱмбалан чоҥышо ушан еҥ гай лиеш.
25 Йӱр талын йӱрын, эҥер сер гыч лектын, озыркан мардеж пуаш тӱҥалын да пӧрт ӱмбаке керылтын. Но пӧрт сӱмырлен огыл, вет тудо кӱ ӱмбалан негызлыме улмаш.
26 А кӧ Мыйын нине шомакем колыштеш да ойлымем семын ок ыште, пӧртшым ошма ӱмбалан чоҥышо шонен моштыдымо еҥ гай лиеш.
27 Йӱр талын йӱрын, эҥер сер гыч лектын, озыркан мардеж пуаш тӱҥалын да пӧрт ӱмбаке керылтын. Пӧрт сӱмырлен, сӱмырлымыжӧ пеш кугу лийын».
28 Иисус ойлен пытарымеке, калык Тудын туныктымыжлан пеш ӧрын:
29 нуным закон туныктышо да фарисей-влак семын огыл, а власть улшан семын туныктен.
8 ГЛАВА
1-4 Проказе чераным паремдымаш. 5-13 Шӱдывуйын30 тарзыжым паремдымаш. 14-17 Иисус шуко еҥым паремда. 18-22 Почешем кайыза. 23-27 Иисус тӱтан мардежым чара. 28-34 Иисус иям поктен луктеш.
1 Курык гыч Иисусын волымекыже, почешыже шуко еҥ каен.
2 Теве Иисус деке проказе черан лишемын да ончыланже возын каласен: «Господь, паремдынет гын, мыйым эрныктен кертат».
3 Иисус кидым шуялтен, тудым тӱкалтен да каласен: «Паремдынем, эрналт». Проказе черже тунамак пытен.
4 А Иисус тудлан ойлен: «Шеклане, тидын нерген нигӧлан ит ойло, но кай, шкендым иерейлан ончыкто да Моисейын шӱдымӧ надырым пу. Тидын дене тый паремметым ончыктет».
5 Кунам Иисус Капернаумыш толын, Тудын деке шӱдывуй миен да полышым йодын:
6 «Господь, мӧҥгыштем тарзем кия, тудо йыжыҥдыме да моткоч орлана».
7 Иисус тудлан каласен: «Мый мием да тудым паремдем».
8 Шӱдывуй вашештен: «Господь, пӧртыш пурыметым мый ом шого. Тарзем паремже манын, мутым гына пелеште.
9 Мый шкежат кид йымалсе еҥ улам, мыйынат кид йымалнем сарзе-влак улыт. Иктылан ойлем: ”Кае” – тудо кая, весыжлан ”Тышке тол” манам – тудо толеш, тарземлан ойлем: ”Тидым ыште” – тудо ышта».
10 Тидым колмеке, Иисус ӧрын да почешыже толшо-влаклан каласен: «Тыланда чынак ойлем: тыгай кугу ӱшанымашым Израильыштат вашлийын омыл.
11 Тыланда ойлем: эрвел ден касвел гыч шукын толыт да Пылпомыш Кугыжаныште Авраам, Исаак да Иаков дене пырля ӱстелтӧреш верланат.
12 А кӧ шочынак Кугыжанышын эргыже лийын, нуным пычкемышке луктын кудалтат. Тушто шортмаш да пӱйым пурмаш лиеш».
13 Иисус шӱдывуйлан каласен: «Кае, тек тылат ӱшанымет семынак лиеш». Шӱдывуйын тарзыже тунамак паремын.
14 Иисус Петрын пӧртышкыжӧ толын да тудын шокшымужо дене орланен кийыше оньыкуважым31 ужын.
15 Иисус тудын кидшым тӱкалтен, да шокшымужо пытен. Оньыкува кынелын да нуным унам ыштен.
16 Кас шумеке, Иисус деке ия кучыман шуко еҥым конденыт. Тудо осал шӱлышым шомак дене поктен луктын да чыла черлым паремден.
17 Тыге Исаия пророк гоч каласыме шомак шукталтын. Исаия ойлен: «Тудо ӱмбакыже мемнан туешкымынам налын, чернам нумал наҥгаен».32
18 Шке йырже шуко калыкым ужын, Иисус вес серыш вончаш каласен.
19 Тунам закон туныктышо ик еҥ лишемын да Тудлан каласен: «Туныктышо! Кеч-кушко Тый кает, мый почешет мием».
20 Иисус тудлан ойлен: «Рывыж-влакын илыме рожышт уло, кавасе кайык-влакын – пыжашышт, а Айдеме Эргылан33 вуйым нигушан эҥерташ».
21 Тунемшыж кокла гыч весе Тудлан каласен: «Господь, ондак ачамым тояш каяш эрыкым пу».
22 Но Иисус тудлан ойлен: «Почешем кае, колышо-влакыштым тояш колышо-влакым кодо».
23 Иисус пушыш шинчын, тунемшыж-влак Тудын деке ушненыт.
24 Теҥыз ӱмбалне пеш тале тӱтан тӱҥалын, толкын-влак пуш гоч лупшалтыныт, а Иисус мален.
25 Тунемшыж-влак Тудын деке лишемыныт, помыжалтареныт да каласеныт: «Господь, мемнам утаре, пытена!»
26 Иисус нунылан ойлен: «Молан тынар лӱдыда, шагал ӱшаныше-влак?» Вара кынел шогалын, мардежлан чарнаш да теҥызлан шыпланаш кӱштен, да пешак тымык лийын.
27 Еҥ-влак ӧрын ойленыт: «Кӧ тиде? Мардежат, теҥызат Тудын мутшым колыштыт!»
28 Иисус вес серысе Гергеса калыкын илыме кундемышкыже толын. Тудым ия кучыман кок еҥ вашлийын, нуно шӱгарла гыч лектыныт. Пешак ажгыныше лийынытат, тиде корно дене нигӧ коштын кертын огыл.
29 А теве нуно кычкыреныт: «Иисус, Юмын Эрге, Тыйын мемнан дене мо пашат? Тый мемнам жап шудеак орландараш толынат?»
30 Умбалне кугу сӧсна кӱтӱ коштын.
31 Ия-влак Иисус деч йодыныт: «Мемнам поктен луктат гын, сӧсна кӱтӱшкӧ колто».
32 Тудо нунылан каласен: «Кайыза». Нуно лектыныт да сӧсна кӧргыш пуреныт. Тунам уло кӱтӱ тура сер гыч теҥызыш шуҥгалтын да вӱдыш пурен каен.
33 Кӱтӱчӧ-влак куржыныт, да олашке мийымеке, чылажымат увертареныт, ия кучыман-влак дене мо лиймымат каласкаленыт.
34 Тунам оласе уло калык Иисусым вашлияш лектын, Тудым ужмеке, шке кундемышт гыч каяш йодын.
9 ГЛАВА
1-8 Иисус йыжыҥдыме еҥым паремда. 9-13 Иисус Матфейым ӱжеш. 14-17 Пӱтӧ нерген. 18-26 Вуйлатышын ӱдыржӧ да черле ӱдырамаш. 27-31 Кок сокырым паремдымаш. 32-34 Йылмыдымым паремдымаш. 35-38 Кӱтӱчӧ деч посна кодшо шорык-влак.
1 Иисус пушыш шинчын, вес могырыш вончен да шке олашкыже толын.
2 Теве Тудын деке йыжыҥдыме еҥым вакшышеш пыштен конденыт. Иисус, нунын ӱшанымыштым ужын, йыжыҥдыме еҥлан каласен: «Ит лӱд, эргым, тыйын языкет кудалтыме лиеш».
3 Тунам закон туныктышо-влак кокла гыч южышт шке кӧргыштышт шонкаленыт: «Тудо Юмым мыскыла».
4 Нунын шонымыштым пален, Иисус каласен: «Молан те шӱмыштыда удам шонкаледа?
5 Можым куштылгырак каласаш: ”Тыйын языкет кудалтыме лиеш” але ”Кынел да ошкыл” манаш?
6 Но те пален лийза: Айдеме Эргын мланде ӱмбалне языкым кудалташ властьше уло». Вара йыжыҥдыме еҥлан ойлен: «Кынел, вакшышетым нал да мӧҥгышкет кае».
7 Тудо кынелын да мӧҥгыжӧ каен.
8 Тидым ужмеке, калык ӧрын да айдемылан тыгай вийым пуышо Юмым чапландарен.
9 Иисус, ола гыч лекшыжла, йозак окса погымо верыште шинчыше Матфей лӱман еҥым ужын. «Почешем кай», – ойлен тудлан. Матфей кынелын да Иисус почеш каен.
10 Пӧртыштӧ Иисусын кочмыж годым тушко йозак погышо да языкан-влак шукын толыныт, Иисус да тунемшыж-влак дене пырля кочкыныт.
11 Тидым ужмеке, фарисей-влак Иисусын тунемшыж-влаклан каласеныт: «Молан тендан Туныктышыда йозак погышо да моло языкан-влак дене пырля кочкеш да йӱэш?»
12 Иисус тидым колын да нунылан ойлен: «Таза еҥлан огыл эмлызе кӱлеш, а черлылан.
13 Мийыза, тунемза: ”Надырым огыл, а чаманымым ужмем шуэш”34 манме мо лиеш? Мый чын ыштыше-влакым ӱжаш огыл, а языкан-влакым языкыштым касарыкташ да Юмо деке савырнаш ӱжаш толынам».
14 Тунам Иоаннын тунемшыж-влак Иисус деке толыныт да ойленыт: «Молан ме да фарисей-влак чӱчкыдын пӱтым кучена, а Тыйын тунемшет-влак пӱтым огыт кучо?»
15 Иисус нунылан каласен: «Каче пеленышт улмо годым сӱаныш толшо уна-влак ойгырен кертыт мо? Но тугай жап толын шуэш, кунам каче нунын деч налалтеш, тунам пӱтым кучат.
16 Тошто вургемеш ошемдыдыме куэм дене тумышым нигӧ ок шынде, вет тыгай тумыш туртеш, вургемжым кушкедеш, да рож утларак кугемеш.
17 Тыгак шуын шудымо йошкар аракам тошто шувышыш огыт теме, уке гын, шувыш кушкедла, аракажат йога, шувышыжат йӧрдымӧ лиеш. Шуын шудымо аракам у шувышыш опталман, тунам тидыжат, тудыжат аралалтеш».
18 Иисусын тидын нерген ойлымыж годым Тудын деке ик вуйлатыше лишемын да кумык возын ойлен: «Ӱдырем кызыт гына колыш, но, миен, ӱмбакыже кидетым пыште – илаш тӱҥалеш».
19 Иисус кынелын да тунемшыж-влак дене пырля тудын почеш каен.
20 Латкок ий вӱр йоген орланыше ӱдырамаш Иисус деке шеҥгечше миен.
21 «Тудын вургемжым гына тӱкалтем гын, паремам», манын шонен, сандене Иисусын вургем тӱржым тӱкалтен.
22 Иисус, шеҥгеке савырнен, ӱдырамашым ужын да каласен: «Ит лӱд, ӱдырем, ӱшанымет тыйым утарен». Ӱдырамаш тунамак таза лийын.
23 Вуйлатышын пӧртышкыжӧ миен шумеке, Иисус шиялтыш дене шоктышо-влакым да йӱкланыше тӱшкам ужын.
24 Нунылан ойлен: «Тышеч лекса, ӱдыр колен огыл, мала веле». Но Тудым воштылыныт.
25 Калыкым поктен лукмеке, Иисус ӱдыр деке пурен да кидше гыч кучен. Ӱдыр кынелын.
26 Тидын нерген шомак тусо чыла кундем мучко шарлен.
27 Иисусын тушечын кайымыж годым почешыже кок сокыр ошкылын да кычкырен: «Давидын Эргыже, мемнам чамане!»
28 А пӧртыш пурымекыже, Иисус деке нине сокыр-влак лишемыныт. Иисус нунылан каласен: «Мый тидым ыштен кертмемлан ӱшанеда мо?» «Туге, Господь», – вашештеныт.
29 Тунам Иисус нунын шинчаштым тӱкалтен да каласен: «Тек ӱшанымыда семынак лиеш».
30 Нунын шинчашт почылтын. Иисус пеҥгыдын ойлен: «Шекланыза, тидын нерген нигӧ ынже пале».
31 А нунышт лектыныт да Иисус нерген кундемышт мучко чыла вере каласкаленыт.
32 Сокыр-влак лекме годым Иисус деке ия кучыман йылмыдыме еҥым вӱден конденыт.
33 А иям поктен лукмеке, йылмыдыме еҥ мутланаш тӱҥалын. Калык ӧрын ойлен: «Израильыште тыгайым нигунам ужын огытыл».
34 А фарисей-влак каласеныт: «Тудо ия-влакын тӧраштын вийже дене иям поктен луктеш».
35 Иисус чыла олашке да ялышке миен коштын, синагоглаште туныктен, Пылпомыш Кугыжанышын Поро Увержым каласкален да еҥ-влакым тӱрлӧ чер, тӱрлӧ туешкыме деч паремден.
36 Калыкым ужын, Иисус тудым чаманен: нуно ярныше, кудалтен кодымо, кӱтӱчӧ деч посна кодшо шорык тӱшка гай лийыныт.
37 Тунам тунемшыж-влаклан ойлен: «Тӱредаш пеш шуко, а пашаеҥ шагал.
38 Тугеже пашаеҥ-влакым тӱредаш колтыжо манын, лектышын Озаж деч йодын кумалза».
10 ГЛАВА
1-15 Иисус латкок Апостолжым калык коклаш колта. 16-25 Ончыкылык поктылмаш. 26-31 Кӧ деч лӱдаш? 32-33 Христосым палыме нерген почын ойлымаш. 34-39 Керде, а тыныслык огыл. 40-42 – 11:1 Суапым налмаш.
1 Шкенжын латкок тунемшыжым ӱжынат, Иисус нунылан осал шӱлышым поктен лукташ, чыла тӱрлӧ черым да туешкымым паремдаш властьым пуэн.
2 Латкок Апостолын лӱмышт тыгай: нунын кокла гыч икымшыже Петр манын лӱмдымӧ Симон, тудын Андрей шольыжо, Зеведейын Иаков эргыже, тудын Иоанн шольыжо,
3 тыгак Филипп да Варфоломей, Фома да йозак погышо Матфей, Алфейын Иаков эргыже да Фаддей манме Леввей,
4 Кананит Симон да Иисусым ужалыше Искариот манме Иуда.
5 Иисус нине латкокытым калык коклаш колтен, нунылан тыгай каҥашым пуэн: «Чын Юмым палыдыме-влак деке ида кай, самарий калыкын олашкыже ида пуро.
6 Лучо Израиль калыкысе йомшо шорык-влак деке кайыза.
7 Коштмыда годым увертарыза: ”Пылпомыш Кугыжаныш ынде лишемын!”
8 Черлым паремдыза, колышым ылыжтыза, проказе чераным эрныктыза, иям поктен лукса. Яра налында, ярак пуыза.
9 Корнышко шӧртньӧ, ший, вӱргене оксамат калташ ида пыште,
10 пеленда сумкамат, вес вургемымат, йолчиемымат, пондымат ида нал. Вет пашаеҥ кочкышыжым сулен налеш.
11 Кеч-могай олаш але ялыш пурымеке, тушто келшен толшо еҥым кычал муза, вес вере кайымешкыда тудын денак кодса.
12 Пӧртыш пурымыда годым ”суртыштыда тыныслык лийже” манын саламлыза.
13 Нуно келшен толшо улыт гын, тендан тыланыме тыныслыкда тушан кодеш. Келшен толшо огытыл гын, тыланымыда тек тендан декак пӧртылеш.
14 А кушто тендам огыт пурто да шомакдам огыт колышт гын, тудо пӧрт але тудо ола гыч лекса, йол гычда пуракым почкалтыза.
15 Тыланда чынак каласем: суд кечын Содом ден Гоморра мландылан тиде ола деч куштылгырак лиеш.
16 Мый шорык-влакым пире коклашке колтымо семын тендам колтем, сандене кишке гай ушан, кӧгӧрчен гай титакдыме лийза.
17 Еҥ деч шекланыза, вет нуно тендам судитлаш пуат, синагоглаштышт кыраш тӱҥалыт.
18 Мыланем кӧра тендам вуйлатыше ден кугыжа-влак ончыко кучен намият, тидыже нунылан да чын Юмым палыдыме-влаклан Мыйын нерген таныклымаш лиеш.
19 Кунам тендам кучыктат, кузе але мом ойлымо нерген ида тургыжлане: мом ойлышаш, тыланда тудо жапыште пуалтеш,
20 вет те огыл ойлаш тӱҥалыда, а кӧргыштыда улшо Ачадан Шӱлышыжӧ.
21 Изаже шольыжым, ачаже эргыжым пушташ пуа, а йоча-влак ача-авашт ваштареш кынелыт да нуным пуштыт.
22 Мыйын лӱмемлан кӧра чылан тендам ужмышудымо лийыт. А кӧ мучаш марте чытен лектеш, тудо утаралтеш.
23 Тендам ик олаште поктылаш тӱҥалмеке, весышке куржса. Тыланда чынак ойлем: Айдеме Эрге толмешке, Израильысе ола-влакым эртен огыда шукто.
24 Тунемшыже туныктышыж деч кугу огыл, тарзат озаж деч кугу огыл:
25 тунемше шке туныктышыж гай, а тарзе шке озаж гай лиеш гын, сита. Сурт озам веельзевул манын лӱмдат гын, мӧҥгысыжӧ-влакым тыгак лӱмдаш огыт тӱҥал мо?
26 Тыгеракын, еҥ-влак деч ида лӱд: нимо шылтен аралыме почылтде ок код, нимогай шолып чараш лекде ок код.
27 Мом Мый тыланда пычкемыште ойлем, волгыдышто каласкалыза. Мо нерген пылышыш шыпак ойлымым колыда, леведыш ӱмбач увертарыза.
28 Капым пуштшо, но чоным пуштын кертдыме-влак деч ида лӱд. Чонымат, капымат тамыкыште пытарен Кертше деч лӱдса.
29 Тыгыде ик оксалан огыл мо кок пӧрткайыкым ужалат? Тендан Ачадан эрыкше35 деч посна нунын кокла гыч иктыжат мланде ӱмбаке садак ок камвоч.
30 А тендан вуйысо ӱп пырчыдамат чыла шотлымо.
31 Тугеже, ида лӱд, те шуко пӧрткайык дечат шерге улыда.
32 Кӧ еҥ ончылно Мыйым палымыж нерген почын ойла, тудым палымем нерген Мыят Пылпомышсо Ачам ончылно почын ойлем.
33 А кӧ еҥ ончылно Мый дечем кораҥеш, Мыят Пылпомышсо Ачам ончылно тудын деч кораҥам.
34 Мый мланде ӱмбаке тыныслыкым кондаш толынам манын ида шоно. Тыныслыкым огыл, кердым кондаш толынам:
35 эрге ден ачам, ӱдыр ден авам, шешке ден авалийшым икте-весе ваштареш шогалташ толынам.
36 Айдемылан мӧҥгысыжӧ-влак тушманыш савырнат.36
37 Кӧ шке ачажым але аважым Мыйым йӧратыме деч чот йӧрата, Мыланем йӧрышӧ огыл, але кӧ эргыжым але ӱдыржым Мыйым йӧратыме деч чот йӧрата, Мыланем йӧрышӧ огыл.
38 Тыгак кӧ шке ыресшым ок нал да почешем ок кай, тудо Мыланем йӧрышӧ огыл.
39 Шке чонжым аралаш тӧчышӧ чонжым йомдара, а Мыйын верч чонжым йомдарыше – муэш.
40 Тендам порын вашлийше Мыйымат порын вашлиеш, а Мыйым порын вашлийше Мыйым Колтышымат порын вашлиеш.
41 Иктаж-кӧ пророк гын, да тидлан кӧра тудым ала-кӧ порын вашлиеш гын, пророкын гаяк суапым налеш. Иктаж-кӧ чын ыштыше гын, да тидлан кӧра тудым ала-кӧ порын вашлиеш гын, чын ыштышын гаяк суапым налеш.
42 Тыланда чынак ойлем: кӧ нине изирак-влак кокла гыч иктыжлан, тудо Мыйын тунемшем улмылан веле, корка йӱштӧ вӱдым йӱаш пуа гынат, суапым налде ок код».
11 ГЛАВА
2-19 Тынеш Пуртышо Иоаннын колтымо еҥже-влак. 20-24 Титакыштым шиждыме ола-влаклан ойго. 25-30 Мый декем толза да каныза.
1 Латкок тунемшыжлан тыгай каҥашым пуымеке, Иисус тушечын каен да тиде кундемысе олалаште туныктен каласкалаш тӱҥалын.
2 Христос мом ыштыме нерген колмеке, казаматыште шинчыше Иоанн Тудын деке кок тунемшыжым йодаш колтен:
3 «Толшашлыкше Тый улат, але мыланна весым вучыман?»
4 Иисус нунылан вашештен: «Кайыза, ужмыдам-колмыдам Иоаннлан каласкалыза:
5 сокыр-влак ужыт, окшак-влак коштыт, проказе черан-влак эрнат, чокрак-влак колыт, колышо-влак ылыж кынелыт, йорло-влак37 Поро Уверым каласкалат.
6 Ондалалтын, кӧ Мый дечем ок кораҥ, тудо поро пиалан».
7 Иоаннын тунемшыж-влак кайымеке, тудын нерген Иисус калыклан каласкалаш тӱҥалын: «Те ир мландыш мом ончаш лектында? Мардеж дене лӱҥгышӧ омыжым мо?
8 Мом те ужаш миенда? Шергакан вургемым чийыше айдемым мо? Шергакан вургеман-влак кугыжа-влакын кӱполатыштышт улыт.
9 Те мом ончаш лектында? Пророкым? Туге, тыланда ойлем, тудо пророк, но пророк деч кугурак.
10 Возымо: ”Теве Тый дечет ончыч Мый Шкемын Суксем колтем. Тудо Тыйын ончылно корным ямдыла”. Тидым Иоанн нергенак каласыме.38
11 Тыланда чынак ойлем: ӱдырамаш-влак деч шочшо коклаште Тынеш Пуртышо Иоанн деч кугурак еҥ уке, но Пылпомыш Кугыжаныште эн изижат тудын деч кугу.
12 Тынеш Пуртышо Иоаннын калыклан каласкалаш тӱҥалме жап гыч тачысе кече мартеат Пылпомыш Кугыжаныш вий дене налалтеш,39 да вийым пыштыше-влак тудым налыт.
13 Вет чыла пророк ден закон Иоанн марте ончык ужын ойленыт.
14 Палынеда гын, тудо – толшаш Илия.
15 Кӧн колышташ пылышыже уло, тек колеш.
16 Но тиде тукымым кӧ дене таҥастарем? Тудо пазарыште шинчыше йоча-влак гай. Нуно йолташышт-влаклан кычкырат:
17 ”Ме тыланда шиялтыш дене шоктышна, а те ыжда кушто, ме тыланда ойган мурым мурышна, а те ыжда шорт”.
18 Иоанн толын, ок коч, ок йӱ, а ойлат: ”Тудын кӧргыштыжӧ ия!”
19 Айдеме Эрге толын, кочкеш, йӱэш, а ойлат: ”Ончалза, теве кочкаш да йӱаш йӧратыше Айдеме, йозак погышо ден языкан-влакын йолташышт”. Икшывыж-влакым ужын, Юмын уш-акылжым чынлан шотлат».
20 Вара Иисус южо оласе калыкым языкым касарыктыде да Юмо деке савырныде илымыштлан шылталаш тӱҥалын, вет Тудын куатле пашаж-влак кокла гыч эн шукышт нине олалаште ончыктымо лийыныт.
21 «Ойго тылат, Хоразин! Ойго тылат, Вифсаида! Могай куатле паша-влак тендан дене лийыныт, тугаяк паша-влак Тир ден Сидонышто лийыт ыле гын, нуно шукертак, чоштыра вургемым чиен, ӱмбакышт ломыжым шавен, языкыштым касарыктен, Юмо деке савырнат ыле.
22 Тыланда ойлем: суд кечын Тир ден Сидонлан тендан деч куштылгырак лиеш.
23 Тый, кавашке шумеш нӧлтымӧ Капернаум, тамыкыш сӱмыралме лият! Тыйын уремлаштет ончыктымо куатле паша-влак гай Содомышто лийыт ыле гын, тудо таче мартеат шога ыле.
24 Тыланда ойлем: суд кечын Содом мландылан тый дечет куштылгырак лиеш».
25 Тиде жапыште Иисус ойлен: «Ачай, пылпомышын да мландын Господьшо! Тый уш-акылан дечат, кугу ушан дечат шылтымым изи-влаклан почынат, сандене Тыйым чапландарем.
26 Туге, Ачай, тыгай лийын Тыйын поро эрыкет40.
27 Ачам чыла Мыйын кидышкем пуэн. Эргым Ача деч моло нигӧ ок пале, Ачамат Эрге да кӧлан Эрге палдарынеже, нунын деч моло нигӧ ок пале.
28 Орлыкышто илыше да нелым ужшо-шамыч, чылан Мый декем толза, Мый тендам тынысландарем.
29 Мыйын нумалтышем шке ӱмбакыда налза да Мый дечем тунемза, вет Мый ӱҥышӧ да пушкыдо кумылан улам. Тунам чонланда тынысым муыда.
30 Вет Мыйын нумалтышем нумалаш поро, Мыйын туныктымем41 куштылго».
12 ГЛАВА
1-8 Христос да шуматкече. 9-14 Кошкышо кидан айдеме. 15-21 Ойырен налме тарзе. 22-32 Иисус ден веельзевул. 33-37 Пушеҥге да тудын саскаже. 38-42 Палым ончыкташ йодмаш. 43-45 Осал шӱлышын пӧртылмыжӧ. 46-50 Иисусын аваже да иза-шольыжо-влак.
1 Тиде жапыште Иисус икана шурно пасу гоч шуматкечын каен. Тунемшыж-влак шуженыт, сандене шурно парчам кӱраш да кочкаш тӱҥалыныт.
2 Фарисей-влак тидым ужыныт да Иисуслан каласеныт: «Теве, шуматкечын мом ышташ чарыме, тунемшет-влак тудым ыштат».
3 Иисус нунылан вашештен: «Пеленже лийше-влак дене пырля шужымеке, Давид мом ыштыме нерген те лудын огыдал мо?
4 Давид Юмын пӧртыш пурен да нунын дене пырля надыр киндым кочкын. Тиде киндым Давидланат, еҥже-влакланат кочкаш ок лий улмаш, тидыжым иерей-влак веле ыштен кертыныт.
5 Але законышто лудын огыдал: иерей-влак шуматкече еда храмыште шуматкече законым пудыртат гынат, тиде титаклан ок шотлалт.
6 Но тыланда каласем: тыште храм деч Кугурак шога.
7 ”Надырым огыл, а чаманымым ужмем шуэш” манын возымым те умыледа ыле гын, титакдыме-влакым титаканыш огыда лук ыле.42
8 Вет Айдеме Эрге шуматкечыланат Оза».
9 Тушечын кораҥмеке, Иисус нунын синагогышкышт пурен.
10 Тушто ик еҥын пел кидше кошкышо улмаш. Титаклаш амалым кычалын, Иисус деч йодыныт: «Шуматкечын черлым паремдаш лиеш мо?»
11 Иисус нунылан каласен: «Тендан кокла гыч иктаж-кӧн ик шорыкшо уло да шуматкечын шорыкшо вынемыш пурен кая гын, але ок лук?
12 Айдеме шорык деч мыняр пачаш шерге! Тыгеже, шуматкечын порым ышташ лиеш».
13 Вара черле еҥлан ойлен: «Кидетым шуялте». Тудыжо шуялтен, кидше тӧрланен да весыж гаяк таза лийын.
14 Фарисей-влак лектыныт да Иисусым кузе пушташ манын каҥашаш тӱҥалыныт. Но Иисус тидын нерген пален налын да тушечын каен.
15 Почешыже шуко калык миен, Тудо чылам паремден,
16 но Шкенжын нерген еҥ ончылно каласкалаш чарен.
17 Тыге Исаия пророк гоч каласыме шомак шукталтын. Тудо ойлен:
18 «Теве Мыйын ойырен налме Шочшем, Мыйын Йӧратымем, Тудын дене Мыйын поро кумылем. Мый Тудын ӱмбаке Шӱлышем пыштем, да Тудо порын судитлымем калык-влаклан увертара.
19 Тудо ок ӱчаше, ок кычкыре, йӱкшым уремлаште нигӧ ок кол.
20 Порын судитлымым сеҥымашке лукмешке, тодылалтше омыжым ок пудырто, эҥын кийыше йытын рӱдым ок йӧртӧ.
21 Калык-влак Тудын лӱмжылан ӱшаным пыштат».43
22 Тунам ия кучыман сокыр да йылмыдыме еҥым Иисус деке вӱден конденыт. Иисус тудым паремден, тиде еҥ ынде мутланенат, ужынат кертын.
23 Уло калык чот ӧрын да ойлен: «Паремдышыже Давидын Эргыже огыл дыр?»
24 Фарисей-влак тидым колынытат, каласеныт: «Тудо ия-влакым вес семын огыл, а веельзевулын, ия тӧран, вийже дене поктен луктеш».
25 Но Иисус нунын шонымыштым пален да ойлен: «Кеч-могай кугыжаныш кӧргыштӧ шке коклаштышт сар тӱҥалеш гын, тудо пустаҥеш, да кеч-могай олаште але суртышто шелалтмаш лиеш гын, шоген ок сеҥе.
26 А сатана сатанам поктен луктеш гын, тудо шке ваштарешыже шогалын, тыгеже кузе тудын кугыжанышыже шоген кертеш?
27 Мый иям веельзевулын вийже дене поктен луктам гын, тендан эргыда-влак кӧн вийже дене поктен луктыт? Сандене нуно тендам судитлыше лийыт.
28 А Мый Юмын Шӱлыш дене ия-влакым поктен луктам гын, тыгеже Юмын Кугыжаныш тендан деке ынде шуын.
29 Виян еҥым ондак пидын пыштыде, иктаж-кӧ кузе тудын суртышкыжо пурен да погыжым аген кертеш? Пидын пыштымеке веле суртшым агаш лиеш.
30 Кӧ Мый денем пырля огыл, тудо – Мыйын ваштареш, да кӧ Мый денем пырля ок пого, тудо шалатылеш.
31 Сандене тыланда ойлем: айдемын кеч-могай языкше да мыскылымыже касаралтеш, но Святой Шӱлышым мыскылымаш ок касаралт.
32 Кӧ Айдеме Эрге ваштареш мутым ойла, тудлан тиде касаралтеш, но кӧ Святой Шӱлыш ваштареш ойла гын, кызытсе курымыштат, шушаш курымыштат титакше ок касаралт.
33 Але пушеҥгыжымат, саскажымат сайлан шотлыза, але пушеҥгымат, саскажымат йӧрдымылан шотлыза, вет пушеҥгым саскаж дене палат.
34 Шем кишкын шочшыж-влак! Тендан мутда кузе поро лийын кертеш, кунам те шкеже осал улыда? Вет айдемын шӱмжӧ мо дене темын, тудак йылмыж гыч лектеш.
35 Поро еҥ шӱм поянлыкше гыч порым луктеш, а осал еҥ шӱм осалже гыч осалым луктеш.
36 Тыланда ойлем: арам каласыме кажне мутыштлан еҥ-влак суд кечын мутым кучаш тӱҥалыт.
37 Мутетлан кӧра тый чыныш лектат, да мутетлан кӧрак титаканыш лектат».
38 Тунам закон туныктышо ден фарисей-влак кокла гыч икмынярышт каласеныт: «Туныктышо! Ме палдарыше палым ончыктыметым ужнена».
39 Но Тудо вашештен: «Юмо деч кораҥше да осал тукым палдарыше палым кычалеш, но Иона пророкын палыж деч моло тудлан ок пуалт.
40 Кузе Иона китын кӧргыштыжӧ кум кече да кум йӱд лийын, тугак Айдеме Эргат кум кече да кум йӱд мланде кӧргыштӧ лиеш.
41 Ниневий олаште илыше-влак суд кечын тиде тукым дене пырля кынелыт да тудым титаканыш луктыт. Вет Ионан шижтарен ойлымыжым колмеке, нуно, языкыштым касарыктен, Юмо деке савырненыт. А тыште Иона деч Кугурак шога.44
42 Кечывалвел ӱдырамаш кугыжа суд кечын тиде тукым дене пырля кынелеш да тудым титаканыш луктеш, вет тудо Соломонын ушан мутшым колышташ мландын вес мучашыж гыч толын, а тыште Соломон деч Кугурак шога.45
43 Айдеме кӧргӧ гыч лекмеке, каналташ верым кычалын, осал шӱлыш вӱддымӧ ир мландыште коштеш, но ок му.
44 Тунам ойла: ”Кудалтен кодымо верышке мӧҥгеш пӧртылам”. Пӧртылмекыже ужеш: илыме верже яра, арун ӱштын да эрыктен шындыме.
45 Вара кая, пеленже шкеж деч осал шым шӱлышым налеш, да чыланат айдемын кӧргыш илаш пурат. Тудлан мучаште тӱҥалтыш годсо деч ударак лиеш. Тиде осал тукым денат тыгак лиеш».
46 Иисус калыклан але ойлен пытарен огыл, тиде жапыште Аваже да изаж-влак тӱжвалне шогеныт да Тудын дене кутырынешт улмаш.
47 Иктыже Иисуслан каласен: «Ават ден изат-влак тӱнӧ шогат, нуно Тый денет мутланынешт».
48 Ойлышылан Иисус вашештен: «Кӧ Мыйын авам да кӧ Мыйын иза-шольым улыт?»
49 Вара кидше дене тунемшыж-влакым ончыктен да ойлен: «Теве Мыйын авам ден иза-шольым-влак.
50 Кӧ Пылпомышсо Ачамын эрыкшым46 шукта, тудо Мыйын иза-шольым, ака-шӱжарем да авам».
13 ГЛАВА
1-23 Ӱдышӧ нерген туштен каласымаш. 24-30 Шӱкшудо нерген туштен каласымаш. 31-35 Горчице нӧшмӧ да ру нерген туштен каласымаш. 36-43 Шӱкшудо нерген туштен каласымым умылтарымаш. 44-50 Тойымо поянлык, ракывотшер пырче да вапш нерген туштен каласымаш. 51-52 У да тошто поянлык. 53-58 Иисус Назаретыште.
1 Тиде кечынак Иисус пӧрт гыч лектын да теҥыз воктеке миен шинчын.
2 Тудын деке шуко калык погыненат, Иисус пушыш шинчын, а уло калык серыште шоген.
3 Туштен каласыме гоч Тудо нунылан шукым ойлен. «Теве ӱдышӧ ӱдаш лектын, – ойлен.
4 – Ӱдымыж годым южо пырчыже корно воктеке возын. Кайык-влак чоҥештен толыныт да нуным чӱҥген пытареныт.
5 Весышт кӱан да шагал рокан верыш возыныт, да рок келге огыл улмылан кӧра нуно пеш вашке шытен лектыныт.
6 Кече лекмеке, озым лывыжген, вожшо укелан кӧра кошкен.
7 Южо пырчыже шӱкшудо коклаш возын. Шӱкшудо кушкын, озымым тӱрыс пызырен.
8 А южо пырче сай мландыш возын да лектышым пуэн: иктыже шӱдӧ пачаш, весыже кудло, южышт кумло пачаш.
9 Кӧн колышташ пылышыже уло, тек колеш».
10 Тунемшыж-влак Иисус деке миеныт да йодыныт: «Молан нунылан туштен ойлет?»
11 Иисус вашештен: «Пылпомыш Кугыжанышын тайне-влакшым умылаш тыланда ӱшанен пуымо, а нунылан тиде пуалтын огыл.
12 Вет кӧн уло, тудлан пуалтеш да тудын лыҥ лиеш, а кӧн уке, тудын мо улыжат налалтеш.
13 Нуно ончат гынат, огыт уж, колыштыт гынат, огыт кол, огыт умыло, садлан нунылан туштен каласкалем.
14 Исаиян пророкла ойлымыжо нунылан шукталтеш, тудо ойлен: ”Пылыш дене колыштыда, но огыда умыло, шинча дене ончеда, но огыда уж.
15 Тиде калыкын шӱмжӧ пешкыдемын, пылышышт дене пыкше колыт, шинчаштым куменыт. Сандене нуно шинчашт дене огыт уж, пылышышт дене огыт кол, шӱмышт дене огыт умыло, Мыланем нуным паремдаш манын, Мый декем огыт савырне. 47
16 А тендан шинчада ужын кертмыж дене, пылышда колын кертмыж дене пиалан улыт.
17 Тыланда чынак ойлем: шуко пророк ден чын ыштыше тендан ужмыдам ужнешт ыле, но ужын огытыл, тендан колмыдам колнешт ыле, но колын огытыл.
18 Тыгеракын, ӱдышӧ нерген туштен каласымем мом ончыкта – колыштса:
19 Пылпомыш Кугыжаныш нерген шомакым колмеке, айдеме тудым ок умыло гын, осал толешат, шӱмешыже ӱдымым налын кая. Корно воктен ӱдымӧ пырче теве кӧм ончыкта.
20 Кӱан рокеш ӱдымӧ пырчыже шомакым колшо да куанымыж дене вигак шӱмышкыжӧ пыштыше айдемым ончыкта.
21 Вожшо укеат, тыгай айдеме шуко жап огеш чыте. Шомаклан кӧра нелылык але поктылмаш толмеке, тудо вигак ӧрдыжкӧ кораҥеш.
22 Шӱкшудо коклаш ӱдымӧ пырчыже – тиде Юмын шомакым колшо айдеме, но тиде илыш верч тургыжланымаш да поянлыкым йӧратымаш саде шомакым пызыралыт, да тудо саскадыме лиеш.
23 Сай мландыш ӱдымӧ пырче шомакым колыштшо да умылышо еҥ лиеш. Тыгай-влак саскам пуат: иктыже шӱдӧ пачаш, весыже кудло, южышт кумло пачаш».
24 Вес гана калыклан Иисус тыге туштен каласен: «Пылпомыш Кугыжанышым шке пасуэшыже сай урлыкашым ӱдышӧ еҥ дене таҥастараш лиеш.
25 Еҥ-влак малыме годым тудын тушманже толын да шыдаҥ коклашке шӱкшудым ӱден коден.
26 Кунам озым лектын, парчам колтен, тунам шӱкшудат кояш тӱҥалын.
27 Тарзе-влак оза деке толыныт да каласеныт: ”Оза, тый пасуэшет сай урлыкашым ӱден отыл мо? Шӱкшудо тушто кушеч лектын?”
28 ”Тидым тушман ыштен”, – вашештен оза. А тарзыж-влак тудлан ойленыт: ”Ала ме, тушко миен, сомылен кышкена?”
29 Но тудо каласен: ”Уке, шӱкшудым сомылымыда годым пырля шыдаҥымат кӱрын кертыда.
30 Тӱредаш тӱҥалмешке тидыжымат, тудыжымат пырля кушкаш кодыза. Тунам тӱредше-влаклан кӱштем: ’Эн ондак шӱкшудым поген налза да, йӱлалташ манын, кылташ пидса, а шыдаҥым клатышкем оптыза’”.»
31 Адак нунылан туштен каласкален: «Пылпомыш Кугыжаныш – айдемын шке пасуэшыже ӱдымӧ горчицын нӧшмыж гай.
32 Тудо чыла моло нӧшмӧ деч изи гынат, кушкын шумекыже, пакчасе кушкыл коклаште эн кугу лиеш, пушеҥге гайыш савырна, сандене кавасе кайык-влак чоҥештен толыт да укш коклаштыже илаш тӱҥалыт».
33 Адак нунылан туштен каласкален: «Пылпомыш Кугыжаныш – ру гай. Ӱдырамаш тудым кум виса ложаш дене варен, тыгеракын, уло руаш шуын».
34 Иисус чыла тидым калыклан туштен ойлен, туштен каласыде, нунылан нимом ойлен огыл.
35 Тыге пророк гоч ойлымо шомак шукталтын: «Туштен ойлаш йылмем рудем, тӱням ыштыме годсек шылтымым почын каласем».48
36 Вара Иисус калыкым колтен да пӧртыш пурен. Тунемшыж-влак Тудын кӱдыкӧ миеныт да каласеныт: «Пасусо шӱкшудо нерген туштен каласыметым мыланна умылтаре».
37 Иисус нунылан вашештен: «Сай урлыкаш пырчым ӱдышыжӧ – тиде Айдеме Эрге,
38 пасу – тӱня лиеш, а сай урлыкаш пырчыже – тиде Кугыжанышын эргыже-влак, шӱкшудо – осалын тарзыж-влак.
39 Шӱкшудым ӱдышӧ тушманже диавол лиеш, тӱредмаш – тиде кызытсе курымын мучашыже, тӱредше-влак – Суксо улыт.
40 Кузе шӱкшудым погат да тулеш йӱлалтат, кызытсе курым мучаш годымат тугак лиеш:
41 Айдеме Эрге шке Суксыж-влакым колта, а нунышт Тудын Кугыжанышыж гыч закондымылыкым ыштыше да алгаштарыше-влакым чыланыштым погат,
42 нуным тулан коҥгаш кудалтат. Тушто шортмаш да пӱйым пурмаш лиеш.
43 Тунам чын ыштыше-влак Ачаштын Кугыжаныште кече семын волгалтыт. Кӧн колышташ пылышыже уло, тек колеш.
44 Пылпомыш Кугыжанышым пасуэш тойымо поянлык денат таҥастараш лиеш. Айдеме тойымо поянлыкым муэш да уэш шылта, вара куанымыж дене кая да, чыла погыжым ужален, тиде пасум налеш.
45 Пылпомыш Кугыжаныш адакше йытыра ракывотшер пырче-влакым кычалше сатучо гай.
46 Пешак шергакан ик ракывотшер пырчым кычал мумеке, каен да, уло погыжым ужален, тудым налын.
47 Адакшым Пылпомыш Кугыжаныш – теҥызыш кышкыме вапш гай. Тудо чыла тӱрлӧ колым поген.
48 Вапш тичак кол логалмеке, тудым серышке шӱдырен луктыныт. Колызо-влак шинчыныт: сай колжым атыш ойырен оптеныт, а йӧрдымыжым луктын кудалтеныт.
49 Кызытсе курым пытыме годымат тыгак лиеш: Суксо-влак толыт, осал-влакым чын ыштыше кокла гыч ойырат
50 да тулан коҥгаш кудалтат. Тушто шортмаш да пӱйым пурмаш лиеш».
51 Иисус нунын деч йодын: «Те чыла тидым умылышда?» Тунемшыж-влак Иисуслан ойленыт: «Туге, Господь».
52 Иисус нунылан каласен: «Тыгеракын, Пылпомыш Кугыжанышын тунемшыже улшо закон туныктышо кажныжат клатше гыч у да тошто поянлыкым лукшо сурт оза гай лиеш».
53 Нине туштен каласкалымым ойлен пытарымеке, Иисус тушечын каен.
54 Тудо кушмо кундемышкыже миен, тысе синагогышто туныктен. Еҥ-влак ӧрын-лӱдын ойленыт: «Кушечын тиде Айдемын тыгай уш-акылже да чудым ыштыше вийже?
55 Але Тудо плотникын эргыже огыл? Аваже Мария лӱман огыл мо? Але Иаков, Иосий, Симон да Иуда Тудын изашт огытыл?
56 Тудын акаже-влак мемнан коклаште чылан огытыл мо? Кушечын Тудын чыла тыгайже?»
57 Нуно Тудлан ӱшанен огытыл. Иисус нунылан каласен: «Шке олаштыже да мӧҥгысыжӧ-влак коклаште веле пророк чапдыме лиеш».
58 Ӱшанышт укелан кӧра тушто чудым шуко ончыктен огыл.
14 ГЛАВА
1-12 Тынеш Пуртышо Иоаннын колымыжо. 13-21 Вич тӱжем еҥым пукшымаш. 22-33 Иисус вӱд ӱмбач кая. 34-36 Геннисаретыште черле-влакым паремдымаш.
1 Тудо жапыште Иисус нерген Ирод тетрарх колын.
2 Тудо тарзыж-влаклан каласен: «Тиде Тынеш Пуртышо Иоанн. Тудо колымаш гыч ылыж кынелын, сандене чудым ыштыше вийже уло».
3 Вет Ирод шкенжын Филипп изажын Иродиада ватыж верч Иоанным кучыктен да, шинчырлен, казаматыш шындыктен улмаш.
4 Иоанн тудлан ойлен: «Тыланет Иродиада дене илаш ок лий».
5 Ирод Иоанным пуштнеже улмаш, но калык деч лӱдын, вет Иоанным пророклан шотленыт.
6 Иродын шочмо кечыжым палемдыме годым Иродиадан ӱдыржӧ уна-влак ончылно куштен да Иродлан пешак келшен,
7 сандене ӱдыр шкаланже мом йодеш, тудым пуаш Ирод товатлен сӧрен.
8 Аважын кӱштымыж почеш ӱдыр ойлен: «Тынеш Пуртышо Иоаннын вуйжым мыланем кызытак кӱмыжыш пыштен пу».
9 Кугыжа ойганен, но уна-влак ончылно товатленат, ӱдырын йодымыжым шукташ кӱштен
10 да казаматышке Иоаннын вуйжым руал ойыраш колтен.
11 Тудын вуйжым кӱмыжыш пыштен конденыт да ӱдырлан пуэныт, а тудыжо аважлан наҥгаен.
12 Иоаннын тунемшыж-влак толыныт, капшым налыныт да тоеныт, вара каеныт да Иисуслан увертареныт.
13 Тидын нерген колмеке, Иисус пушыш шинчын да тымык верыш шкетын каен. Калык тидын нерген пален налын, олала гыч йолын почешыже миен.
14 Серыш лекмеке, пеш шуко калыкым ужынат, Иисус еҥ-влакым чаманен да нунын кокласе черле-влакым паремден.
15 Кас шумеке, тунемшыж-влак Тудын деке миеныт да ойленыт: «Тиде – калык илыдыме вер, жап шуко эртен. Еҥ-влак, яллаш каен, шкаланышт кочкышым налын кертышт манын, нуным колто».
16 Но Иисус каласен: «Кайымышт ок кӱл, те нунылан кочкаш пуыза».
17 Тунемшыж-влак Тудлан ойленыт: «Мемнан тыште вич сукыр кинде да кок кол веле».
18 Иисус каласен: «Тидым Мый декем кондыза».
19 Калыклан шудо ӱмбаке шинчаш кӱштен, вич сукыр кинде ден кок колым налын да, пылпомышко ончалын, благословитлен. Вара, киндым тодылын, тунемшыж-влаклан пуэн, а тунемшыж-влак – калыклан.
20 Чылан теммешке кочкыныт, да кодшо катыш дене латкок комдым теменыт.
21 Йоча ден ӱдырамашым шотлаш огыл гын, чылаже вич тӱжем наре еҥ кочкын.
22 Тунамак Иисус тунемшыж-влаклан пушыш шинчаш, Тудын деч ондак вес серыш вончаш кӱштен, а Шкеже калыкым ужаташ кодын.
23 Калыкым ужатен колтымеке, Иисус шкет кумалаш курыкыш кӱзен. Кастене тушто шкет лийын.
24 А пуш ынде теҥыз покшелне улмаш, ваштареш мардеж лийынат, тудым виян толкын кырен.
25 Йӱдым, нылымше орол годым, Иисус тунемшыж-влак деке теҥыз ӱмбач ошкеден миен.
26 Тудын теҥыз ӱмбач ошкеден толмыжым ужын, нуно ӧрткеныт да ойленыт: «Тиде шинчаш койшо!» Лӱдмышт дене кычкыреныт.
27 Но Иисус тунамак нунылан каласен: «Чулым лийза, ида лӱд. Тиде Мый улам».
28 Петр Тудлан вашештен: «Господь, тиде Тый улат гын, мылам Тый декет вӱд ӱмбач ошкеден мияш шӱдӧ».
29 «Тол», – каласен Иисус. Иисус деке каяш манын, Петр пуш гыч лектын да вӱд ӱмбач ошкеден каяш тӱҥалын,
30 но виян мардеж пуымым шижын да лӱдынат, пурен каяш тӱҥалын да кычкырен: «Господь, мыйым утаре!»
31 Иисус тунамак кидшым шуялтен, Петрым руалтен кучен да ойлен: «Шагал ӱшаныше! Молан тый кокыте шонаш тӱҥальыч?»
32 Пушыш шичмекышт, мардеж чарнен.
33 Пушышто шинчыше-влак лишемыныт, Иисус ончылно вуйым савеныт да Тудлан каласеныт: «Тый чынжымак Юмын Эрге улат».
34 Теҥызым вончымеке, Геннисарет кундемыш толыныт.
35 Тудо верыште илыше-влак, Иисусым палымеке, чыла лишыл верлашке уверым колтеныт, да Тудын деке чыла черле-влакым конденыт.
36 Нуно Иисусын вургем урвалтыжым гына тӱкалташ йодыныт, да кӧ тӱкнен, паремын.
15 ГЛАВА
1-20 Юмын кӱштымыжӧ да айдемын йӱлаже. 21-28 Ханаан калык ӱдырамашын ӱшанымыже. 29-31 Иисус еҥ-влакым паремда. 32-39 Ныл тӱжем еҥым пукшымаш.
1 Тунам Иерусалим гыч Иисус деке фарисей ден закон туныктышо-влак толыныт да ойленыт:
2 «Молан Тыйын тунемшет-влак ача-кочана-влакын йӱлаштым пудыртылыт? Киндым кочмышт деч ончыч кидым огыт муш».
3 Иисус нунылан вашештен: «А молан те шке йӱлаланда кӧра Юмын кӱштымыжым пудыртылыда?
4 Вет Юмо кӱштен: ”Ача-аватым пагале”, тыгак ”Кӧ шке ачаж але аваж нерген осал мутым ойла, тудым тек пуштыт”.49
5 А те ойледа: кӧ ачажлан але аважлан ”Мом тыланет пуышаш улам ыле, тидым Юмылан надыр шотеш пуэнам” манын каласа,
6 тудо ачаж-аважым ок пагале гынат кертеш. Тыге те шке йӱлаланда кӧра Юмын кӱштымыжым ӧрдыжеш кодеда.
7 Сайла кояш тӧчышӧ-влак! Кунам Исаия тендан нерген пророкла ойлен, чын лийын. Тудо каласен:
8 ”Тиде калык Мый декем мутшо дене лишемеш, Мыйым йылмыж дене пагала, но нунын шӱмышт Мый дечем мӱндырнӧ.
9 Арам нуно Мылам кумалыт: Мыйын туныктымем олмеш айдемын кӱштымым веле туныктат”».50
10 Иисус Шкеж деке калыкым ӱжын да каласен: «Колыштса да умылыза.
11 Умшашке мо пура, тудо айдемым ок амырте, а умша гыч лекше – айдемым амырта».
12 Тунам тунемшыж-влак лишемыныт да ойленыт: «Палет мо, ойлыметым колын, фарисей-влак ӧпкелалтыныт».
13 Иисус вашештен: «Мыйын Пылпомышсо Ачам шынден огыл гын, кеч-могай кушкылымат вожге сомылат.
14 Фарисей-влакым шотыш ида нал, нуно сокыр-влакын сокыр вӱден коштыктышышт улыт. А сокыр сокырым вӱда гын, коктынат вынемыш пурен каят».
15 Петр Тудлан каласен: «Тиде туштен каласыметым мыланна умылтаре».
16 «Теат але огыда умыло мо? – йодын Иисус.
17 – Эшеат огыда ыҥле мо: умшашке пурышо – айдемын кӧргыж гоч эрта да тӱжваке лектеш,
18 а умша гыч лекше – шӱм гыч лектеш, тидыже айдемым амырта.
19 Вет шӱм гыч осал шонымо, пуштмо, еҥ вате дене коштмо, яжарланыме, шолыштмо, шойышт таныклыме, мыскылыме лектыт.
20 Тидыже айдемым амырта, а кидым мушде кочмыжо айдемым ок амырте».
21 Тушеч лекмеке, Иисус Тир ден Сидон кундемышке каен.
22 Теве тиде кундемыште илыше Ханаан калык ӱдырамаш толын да Тудлан кычкырен: «Господь, Давидын Эргыже! Мыйым чамане! Ӱдырем осал шӱлыш дене шучкын орлана!»
23 Но Иисус тудлан ик мутымат вашештен огыл. Тунемшыж-влак Иисус деке лишемыныт да йодыныт: «Кораҥаш тудлан кӱштӧ, почешна кычкыра».
24 Иисус каласен: «Мыйым Израиль калык кокласе йомшо шорыкышт деке веле колтымо».
25 А ӱдырамаш Иисус деке миен, кумык возын да ойлен: «Господь, полшо мыланем!»
26 Тудыжо вашештен: «Йоча деч киндым шупшын налын, пийлан кудалташ сай огыл».
27 «Господь, тидыже тыгак, – каласен ӱдырамаш. – Но пий-влакат озаштын ӱстембач камвочшо пудыргым кочкыт.»
28 Тунам Иисус тудлан каласен: «О, ӱдырамаш, тыйын ӱшанымашет пешак кугу, тек тыланет шонымет семынак лиеш». Тудо жапыштак ӱдыржӧ паремын.
29 Иисус тушеч каен, Галилей теҥыз деке толын, курыкыш кӱзен да тушан шинчын.
30 Тудын деке моткоч шуко калык лишемын, пырля окшакым, сокырым, йылмыдымым, чолакым да шуко молым конденыт да Иисусын йол воктекше пыштеныт. Тудо нуным паремден.
31 Йылмыдымым ойлаш тӱҥалшым, чолакым тазам, окшакым коштын кертшым, сокырым ужаш тӱҥалшым ужмеке, калык моткоч ӧрын да Израильын Юмыжым моктен.
32 А Иисус тунемшыж-влакым Шкеж деке ӱжын да нунылан каласен: «Нине еҥ-влакым чаманем. Нуно ынде кум кече Мый денем улыт, а кочкашышт нимо уке. Корнышто ынышт ярне манын, нуным шужышым ынем колто».
33 Тунемшыж-влак вашештеныт: «Тынар шуко еҥым пукшаш ситыше киндым ир мландыште кушто муына?»
34 «Тендан кунар киндыда уло?» – йодын Иисус. «Шым сукыр кинде да икмыняр изи кол», – каласеныт нуно.
35 Тунам Иисус еҥ-влаклан мланде ӱмбаке шинчаш кӱштен.
36 Шым сукыр киндым да колым налын, Иисус тауштен пелештен да тодылын, тунемшыж-влаклан пуэн, а нунышт – калыклан.
37 Чылан теммешке кочкыныт, кодшо катышым шым комдо тич погеныт.
38 Ӱдырамаш ден йочам шотлаш огыл гын, кочшо еҥже ныл тӱжем лийын.
39 Калыкым колтымеке, Иисус пушыш шинчын да Магдала кундемыш каен.
16 ГЛАВА
1-4 Кава гыч палдарыше палым ончыкташ йодмаш. 5-12 Фарисей ден саддукей-влакын руышт. 13-20 Петр Иисусым Христос манеш. 21-28 Иисус Шкенжын колымыж да ылыжмыж нерген каласкала.
1 Иисус деке саддукей ден фарисей-влак толыныт. Тудым тергаш манын, палдарыше палым ончыкташ йодыныт.
2 Иисус нунылан вашештен: «Кастене те ойледа: ”Кава йошкарге – сай игече лиеш”.
3 А эрдене эрак те каласеда: ”Кава шемалге-йошкарге – таче начар игече лиеш”. Сайла кояш тӧчышӧ-влак! Кава тӱсым ончен, могай игече лийшашым паледа, а жапын палыж-влакым умылтарен огыда мошто.
4 Юмо деч кораҥше да осал тукым палдарыше палым кычалеш, но Иона пророкын палыж деч моло тудлан ок пуалт». Иисус нуным коден каен.
5 Вес могырыш вончымеке, тунемшыж-влак пеленышт киндым налаш мондымыштым пален налыныт.
6 Иисус нунылан каласен: «Эскерыза, фарисей ден саддукей-влакын руышт деч шекланыза».
7 А нуно шке коклаштышт ойленыт: «Ме киндым налын огынал».
8 Тидым Иисус пален да нунылан каласен: «Те, шагал ӱшаныше-влак! Киндым пеленна налын огынал манын, молан ойледа?
9 Алят огыда умыло? Вич тӱжем еҥлан вич сукыр кинде ситыме нерген ала огыда шарне? Утен кодшо киндым мыняр комдым погенда?
10 Але ныл тӱжем еҥлан шым сукыр кинде ситымым огыда шарне? Утен кодшо киндым мыняр комдым погенда?
11 Мый тыланда кинде нерген огыл ойлышым. Кузе те тидым огыда умыло? Фарисей ден саддукей-влакын руышт деч шекланыза».
12 Тунам нуно умыленыт: Иисус киндыш пыштыме ру деч огыл, а фарисей ден саддукей-влакын туныктымышт деч шекланаш кӱштен.
13 Филипп-Кесарий кундемышке толмеке, Иисус тунемшыж-влак деч йодын: «Мыйым, Айдеме Эргым, еҥ-влак кӧлан шотлат?»
14 Нуно каласеныт: «Иктышт – Тынеш Пуртышо Иоаннлан, весышт – Илиялан, а южышт – Иеремий пророклан але моло пророк-влак кокла гыч иктыжлан».
15 «А те кузе шотледа, Мый кӧ улам?» – йодын Иисус.
16 Симон-Петр вашештен: «Тый Христос, илыше Юмын Эргыже улат».
17 Иисус тудлан вашештен: «Ионан Симон эргыже, тый пиалан улат: тыланет тидым айдеме огыл, а Пылпомышсо Ачам почын.
18 Мый тылат ойлем: тый Петр, Кӱ, улат. Тиде Кӱ ӱмбалан Мый Шкемын Черкем шындем, тамыкын капкаже тудым ок сеҥе.
19 Мый тыланет Пылпомыш Кугыжанышын сравочшо-влакым пуэм. Мом тый мланде ӱмбалне пидат, пылпомыштат пидме лиеш, мом мланде ӱмбалне рудет, пылпомыштат рудымо лиеш».
20 Тунам Иисус, Шкенжын Иисус Христос улмыж нерген нигӧлан каласкалаш огыл манын, тунемшыж-влаклан чарен.
21 Тудо жап гыч Иисус Шкеж дене мо лийшаш нерген тунемшыж-влаклан ойлаш тӱҥалын: тудо Иерусалимыш кая да тушто калык кугуракмыт, архиерей ден закон туныктышо-влаклан кӧра шуко орлыкым ужеш, Тудым пуштыт да кумшо кечын ылыжеш.
22 Петр Тудым ӧрдыжкӧ ӱжын наҥгаен да ваштареш ойлаш тӱҥалын: «Юмо аралыже! Господь, Тый денет тиде ынже лий».
23 Тудыжо, Петр деке савырнен, каласен: «Кораҥ Мый дечем, сатана! Тый Мыйым алгаштарынет, тыйын шонымет айдемын, а Юмын огыл».
24 Вара Иисус тунемшыж-влаклан ойлен: «Кӧ почешем кайынеже гын, шке эрыкшым51 кудалтыже, шке ыресшым налже да почешем ошкылжо.
25 Вет кӧ шке чонжым утарынеже, тудо йомдара, а кӧ чонжым Мыйын верч йомдара, тудо чонжым муэш.
26 Айдеме уло тӱням кидышкыже налеш, а чонжылан зияным конда гын, тудлан могай пайда? Айдеме, мом пуэн, шке чонжым сулен налеш?
27 Вет Айдеме Эрге Ачажын чапше дене Суксыж-влак дене пырля толеш да кажнылан пашаж семын пуа.
28 Тыланда чынак каласем: тыште шогышо кокла гыч южышт шке Кугыжанышыж дене толшо Айдеме Эргым ужмешке огыт коло».
17 ГЛАВА
1-13 Волгалт вашталтмаш. 14-21 Осал шӱлыш деч йочам паремдымаш. 22-23 Иисус шке колымыж да ылыжмыж нерген угыч ойла. 24-37 Храмлан йозак.
1 Куд кече эртымеке, Иисус пеленже Петрым, Иаковым, тудын Иоанн шольыжым налын да нуным кӱкшӧ курыкыш посна намиен.
2 Тушто шинчаончылнышт волгалт вашталтын: шӱргыжӧ кече гае волгалтын, вургемже волгыдо гае ошо лийын.
3 Теве нунылан Моисей ден Илия конченыт, нуно Иисус дене мутланеныт.
4 Тунам Иисуслан Петр каласен: «Господь, тыште улмына моткоч сай. Шонет гын, кум омашым ыштена: иктым Тыланет, иктым Моисейлан, Илиялан иктым».
5 Тудын ойлымыж годым нуным волгыдо пыл леведын, да пыл гыч йӱк шоктен: «Тиде Мыйын йӧратыме Эргым, Тудын дене Мыйын поро кумылем, Тудым колыштса».
6 Тыгайым колмеке, тунемше-влак чот лӱдмышт дене мланде ӱмбаке кумык шуҥгалтыныт.
7 Но Иисус нунын деке миен, кидше дене тӱкалтен да каласен: «Кынелза, ида лӱд».
8 А шинчам почын ончалмекышт, нуно Иисус деч молым нигӧм ужын огытыл.
9 Курык гыч волымышт годым Иисус чарен ойлен: «Айдеме Эрге колымаш гыч ылыж кынелмешке, тыште ужмыдам иктыланат ида ойло».
10 Тунемшыж-влак Тудын деч йодыныт: «Вара молан закон туныктышо-влак эн ондак Илия толшаш маныт?»
11 Иисус вашештен: «Чын, Илия ондак толеш да чылажымат тӧрлен ямдыла.
12 Но тыланда ойлем: Илия толынат, а еҥ-влак тудым пален огытыл, тудын дене мом шоненыт, тудым ыштеныт. Тыгак Айдеме Эргат нунын деч орлыкым ужеш».
13 Иисус Тынеш Пуртышо Иоанн нерген ойла манын, тунемшыж-влак тунам умыленыт.
14 Кунам нуно калык деке толыныт, Иисус деке ик еҥ миен, Тудын ончылан сукен шинчын
15 да ойлен: «Господь, мыйын эргым чамане. Тудо тылзе кушмо годым пешак орлана, чӱчкыдынак тулыш тӧршта але вӱдыш шуҥгалтеш.
16 Мый тудым Тыйын тунемшет-влак деке намиенам, но нуно паремден кертын огытыл».
17 Иисус каласен: «О, ӱшаныдыме да локтылалтше тукым! Мылам тендан дене пырля мыняр лийман? Мылам тендам кунар чытыман? Тудым Мый декем тышке кондыза».
18 Иисусын кӱштен ойлымекыже, рвезын кӧргыж гыч ия лектын, икшыве тунамак паремын.
19 Вара, посна кодмеке, тунемшыж-влак Иисус деке лишемыныт да йодыныт: «Молан ме тудым поктен луктын кертын огынал?»
20 Иисус нунылан каласен: «Ӱшаныдымыланда кӧра. Тыланда чынак ойлем: тендан ӱшанымашда кеч горчице нӧшмӧ наре лиеш да тиде курыклан ”Тышечын тушко кусно” манын ойледа гын, тудо кусна ыле, тендан ыштен кертдыме нимо ок лий ыле.
21 Тиде тукымым52 кумалме да пӱтым кучымо дене веле поктен лукташ лиеш».
22 Галилейыште лиймышт годым Иисус нунылан каласен: «Айдеме Эрге айдеме-влакын кидышкышт пуалтеш,
23 да Тудым пуштыт, но кумшо кечын ылыж кынелеш». Тунемшыж-влак моткочак ойганеныт.
24 Кунам нуно Капернаумыш толыныт, Петр деке храмлан кок драхмаш йозакым53 погышо-влак лишемыныт да каласеныт: «Тендан Туныктышыда йозакым тӱла?»
25 «Тӱла», – вашештен тудо. Петр пӧртыш пурымеке, Иисус мутым луктын: «Тый кузе шонет, Симон? Тӱнясе кугыжа-влак йозакым але лӱм оксам54 кӧ деч погат? Шке эргышт деч але ӧрдыж-влак деч?»
26 Петр Тудлан ойлен: «Ӧрдыж-влак дечын». Иисус каласен: «Тыгеже эрге-влак тӱлымаш деч эрыкан улыт.
27 Но йозакым погышо-влакым сырыкташ огыл манын, теҥыз деке кае, эҥырым шу, эн ондак логалше колым нал. Умшажым почмекет, тушто ныл драхмаш оксам55 муат. Тудым нал да шке олмешетат, Мыйын олмешемат тӱлӧ».
18 ГЛАВА
1-11 Пылпомыш Кугыжаныште эн кугу. 12-14 Йомшо шорык нерген туштен ойлымаш. 15-20 Языкым ыштыше йолташ. 21-35 Титакым кудалташ тореш лийше тарзе нерген туштен ойлымаш.
1 Изиш варарак Иисус деке тунемшыж-влак лишемыныт да каласеныт: «Пылпомыш Кугыжаныште кӧ эн кугу?»
2 Иисус йочам ӱжын, тудым нунын коклашке шогалтен
3 да каласен: «Тыланда чынак ойлем: те огыда вашталт да йоча гай огыда лий гын, Пылпомыш Кугыжанышыш пурен огыда керт.
4 Тыгеже, кӧ шкенжым тиде йоча гай изилан шотла, тудо Пылпомыш Кугыжаныште эн кугу,
5 а кӧ Мыйын лӱмемлан кӧра ик тыгай икшывым йӧратен налеш, тудо Мыйымат йӧратен налеш.
6 Но Мыланем ӱшаныше тыгай изирак-влак кокла гыч иктыжым чын корно гыч кӧ кораҥда, тудын шӱйышкыжӧ вакшкӱм сакен, теҥыз пундашке пуртен колтат гын, тудлан сайрак лиеш ыле.
7 Алгаштарымаш шукылан кӧра тӱнялан ойго! Алгаштарымаш толде огеш керт, но кӧн гоч толеш, тудо еҥлан ойго.
8 Тыйым кидет але йолет алгаштарынеже гын, тудым руал ойыро да шке дечет ӧрдыжкӧ кудалте: курымаш тулыш кок кидан але кок йолан кудалтыме лиймешке, илышыш чолак але окшак лийын пураш тыланет сайрак.
9 Шинчат тыйым алгаштарынеже гын, тудым луктын шу: тулан тамыкыш кок шинча ончен кудалтыме лиймешке, илышыш пел шинчан пураш тыланет сайрак.
10 Шекланыза, нине изирак-влак кокла гыч чыланыштымат пагалыза. Тыланда ойлем: пылпомышто нунын Суксышт Пылпомышсо Ачамын чурийжым эреак ужын шогат.
11 Айдеме Эрге йомшо-влакым кычал муаш да утараш толын.
12 Те кузе шонеда? Иктаж-кӧн шӱдӧ шорыкшо уло да иктыже йомеш гын, индешле индешыжым курыкеш коден, йомшыжым кычалаш ок кай мо?
13 Тыланда чынак ойлем: кычал муэш гын, йомдымо индешле индеш шорыкшылан куаныме деч утларак тудлан куана.
14 Тыгак тендан Пылпомышсо Ачаданат нине изирак-влак кокла гыч иктыжымат йомдарымыже ок шу.
15 Лишылет тыйын ваштареш языкым ыштен гын, титакше нерген тудын дене посна мутлане. Тыйым колыштеш гын, лишылетым пӧртылтенат.
16 А огеш колышт гын, пырля эше ик еҥым але кокытым нал. ”Тек кок але кум таныклышын ойлымышт дене чыла титаклыме мут пеҥгыдемдыме лиеш”.56
17 Нунымат огеш колышт гын, черке погынымаш ончылно каласе. Черке погынымаште ойлымымат шотыш ок нал гын, тек тудо тыланет чын Юмым палыдыме але йозак погышо гай лиеш.
18 Тыланда чынак ойлем: мом те мландӱмбалне пидыда, тудак пылпомыштат пидме лиеш; мом мландӱмбалне рудеда, пылпомыштат рудымо лиеш.
19 Тыгак тыланда чынак ойлем: тендан кокла гыч кокытшо мланде ӱмбалне иктаж-мо нерген сӧрвалаш мутланен келша гын, Пылпомышсо Ачам мом йодмыштым чылажымат шукта,
20 вет кушто Мыйын лӱмемлан кӧра коктын але кумытын погынат, тушто Мый нунын коклаште лиям».
21 Тунам Иисус деке Петр миен да каласен: «Господь! Мыйын ваштареш языкым ыштылше лишылемын титакшым мыняр гана кудалтышаш улам? Шым гана марте мо?»
22 Иисус тудлан ойлен: «Шым гана марте манын, тылат ом ойло, а шым гана шымле пачаш марте.
23 Пылпомыш Кугыжанышым шке тарзыж-влакын оксам кучылтмыштым тергаш шонышо кугыжа дене таҥастараш лиеш.
24 Тергаш тӱҥалмекыже, тудын деке лу тӱжем талант57 парыман ик еҥым конденыт.
25 Парымжым пӧртылтен кертын огылат, кугыжа тудым шкенжымат, ватыжымат, йочаж-влакымат, уло погыжымат ужалаш да парымжым пӧртылташ шӱден.
26 Тунам тарзе тудын ончылан кумык возын сӧрвален: ”Оза, мыйым чамане, чыталте, чыла тӱлем”.
27 Кугыжа тиде тарзым чаманен, тудым эрыкыш колтен да уло парымжым кудалтен.
28 Тиде тарзе, уремыш лекмекыже, вес тарзым вашлийын. Тудыжо тудлан шӱдӧ динарийым58 пуышаш улмаш. Тиде еҥым кучен да пикташ тӱҥалын. ”Мыланем парыметым пӧртылтӧ!” – ойлен.
29 Тунам йолташыже, тудын ончылан кумык возын, сӧрвалаш тӱҥалын: ”Мыйым чамане, чыталте, мый чыла тӱлем”.
30 Но тудо келшен огыл, каен да, парымым тӱлымешкыже, казаматыш петырыктен шынден.
31 Мо лиймым вес тарзе-влак ужыныт да пешак ойганеныт, нуно кугыжа деке каеныт да чыла каласкаленыт.
32 Тунам кугыжа тудым ӱжыктен да ойлен: ”Осал тарзе! Мыйым сӧрвалышыч да чыла пуышашетым кудалтышым.
33 Тугеже, тыйым чаманымем семынак шке йолташетым чаманышаш отыл ыле мо?”
34 Чот шыдешкыше кугыжа, парымжым тӱлен пытарымешке, тудым орландарыше-влак кидыш пуэн.
35 Тендан кокла гыч кажныже лишылже-влакын титакыштым уло кумылын ок кудалте гын, Пылпомышсо Ачамат тендан дене тыгак ышта».
19 ГЛАВА
1-12 Вате-марий ойырлымо нерген. 13-15 Иисус йоча-влакым благословитла. 16-30 Поян ден Иисус.
1 Нине шомакым ойлен пытарымеке, Иисус Галилей гыч лектын да Иудей кундемын Иордан эҥер вес могырысо ужашышкыже толын.
2 Тудын почеш шуко калык миен, да Иисус нуным тушто паремден.
3 Тудын деке фарисей-влак лишемыныт да терген ойленыт: «Айдемылан кеч-могай амал денат шке ватыжым ойырен колташ лиеш мо?»
4 Тудо нунылан вашештен: «Пӱрышӧ59 тӱҥалтыштак нуным пӧръеҥ ден ӱдырамашым ыштен. Тыге возымым лудын огыдал мо?»
5 Вара каласен: «Сандене пӧръеҥ ачаж ден аважым кода, шке ватыж дене ушна, да нуно коктын ик кап да чон лийыт.60
6 Тыгеракын, нуно ынде кокыт огыл, а икте улыт. Мом Юмо ушен, айдеме ынже ойыро».
7 Нуно Тудлан ойленыт: «Кузе вара ойырымо нерген кагазым пуаш да вате деч ойырлаш лийме нерген Моисей законым коден?»61
8 Иисус нунылан ойлен: «Тендан пешкыде шӱмланда кӧра Моисей тыланда ватым ойырен колташ эрыкым пуэн, а тӱҥалтыште тыге лийын огыл.
9 Мый тыланда ойлем: кӧ яжарланыме титак деч посна шке ватыжым ойырен колта да весым марлан налеш, тудо яжарлана. Ойырен колтымым марлан налшат яжарлана».
10 Тунемшыж-влак Иисуслан ойленыт: «Айдеме ватыж дене шкенжым тыге кучышаш гын, ӱдырым налманат огыл».
11 Тудыжо нунылан каласен: «Тыгай ойым чылан огыл илышыш пуртен кертыт. Кӧлан тыге пӱралтын, тудо веле кертеш.
12 Южышт кап шот дене ӱдырым налын кертдымак шочыныт, весыштым ӱдыр налаш йӧрдымым еҥ-влак ыштеныт, а кумшышт Юмын Кугыжанышлан кӧра шкеныштым мужыраҥ кертдымым ыштеныт. Кӧ тыгай ойым илышыш пуртен кертеш гын, пуртыжо».
13 Йоча-влак ӱмбаке кидым пыштыже да нунын верч кумалже манын, Иисус деке икшыве-влакым конденыт. Тунемшыж-влак нуным чареныт.
14 Но Иисус каласен: «Йоча-влакым пуртыза, Мый декем толаш нунылан ида чаре, вет Пылпомыш Кугыжаныш – нунын гай еҥ-влакын».
15 Вара йоча-влак ӱмбаке кидым пыштенат, тушечын каен.
16 Теве икте толын да Иисуслан каласен: «Поро Туныктышо! Курымашлык илышым налаш манын, мый могай поро пашам ыштышаш улам?»
17 Иисус тудлан ойлен: «Молан тый Мыйым поро манат? Юмо деч моло нигӧ поро огыл. Тый илышыш пурынет гын, кӱштымым шукто».
18 «Могайым?» – йодын. Иисус каласен: «”Ит пушт”, ”Ит яжарлане”, ”Ит шолышт”, ”Шойыштын, еҥ ӱмбаке таныклен ит ойло”,
19 ”Ача-аватым пагале”, ”Лишылетымат шкендым йӧратыме семынак йӧрате”».62
20 Самырык еҥ вашештен: «Чыла тидым мый самырык годсекак шуктен шогем. Эше мо мыланем огеш сите?»
21 Иисус каласен: «Тичмашлыкыш шунет гын, мий, мо тыйын уло, чыла ужале да оксажым йорло-влаклан пуэде. Тунам пылпомышто тыйын поянлыкет лиеш. Вара Мый декем тол да почешем кае».
22 Тыгай шомакым колмеке, еҥ ойганен кораҥын. Тудо моткоч поян улмаш.
23 А Иисус тунемшыж-влаклан каласен: «Тыланда чынак ойлем: поян еҥлан Пылпомыш Кугыжанышке пураш неле.
24 Адак тыланда ойлем: верблюдлан имышу вошт лекташ куштылго огыл, а поянлан Юмын Кугыжанышыш пураш эшеат нелырак».
25 Тунемшыж-влак, тидым колмеке, чот ӧрын каласеныт: «Тугеже кӧ утаралт кертеш?»
26 А Иисус нунын ӱмбаке ончалын да ойлен: «Айдеме тидым ыштен ок керт, но Юмо чылажымат кертеш».
27 Тунам Петр вашештен: «Теве ме чыла коденна да Тыйын почешет каенна. Тидлан мыланна мо лиеш?»
28 А Иисус нунылан каласен: «Тыланда чынак ойлем: кунам у саман тӱҥалеш да Айдеме Эрге чапланыше престолышкыжо шинчеш, тунам теат, почешем кайыше-влак, Израильын латкок тукымжым судитлаш латкок престолыш шинчыда.
29 Кӧ пӧртым, иза-шольым, ака-шӱжарым, ача-авам але ватым, але икшыве-влакым, але мландым Мыйын лӱмем верч кода, шӱдӧ пачаш шуко налеш, да тудлан курымашлык илыш пуалтеш.
30 А ончылсо-влак шукынжо шеҥгелне да шеҥгелсе-влак шукынжо ончылно лийыт.
20 ГЛАВА
1-16 Виноград аҥаште ыштыше-влак нерген туштен ойлымаш. 17-19 Иисус шке колымыж да ылыжмыж нерген кумшо гана каласкала. 20-28 Иаков ден Иоаннын йодмышт. 29-34 Кок сокырым паремдымаш.
1 Пылпомыш Кугыжанышым сурт оза дене таҥастараш лиеш. Эрдене эрак тудо пашазе-влакым шке виноград аҥашкыже тарлаш лектын.
2 Кечылан ик динарий дене тӱлаш мутланен келшымеке, пашазе-влакым виноград аҥаш колтен.
3 Кумшо шагат годым63 тудо адак уремыш лектын да пазарыште паша деч посна шогылтшо еҥ-влакым ужын.
4 Нунылан ойлен: ”Теат мыйын виноград аҥашкем кайыза, вочшаш пашадарым тыландат тӱлем”. Нунат каеныт.
5 Кудымшо шагат, индешымше шагат жапыштат оза угыч лектын да тыгак ыштен.
6 Латикымше шагат жапыште адак уремыш лектын да яра шогышо вес еҥ-влакым ужын. ”Те молан тыге кечыгут паша деч посна шогеда?” – нунын деч йодын.
7 ”Мемнам нигӧ тарлен огыл”, – нунышт каласеныт. ”Теат мыйын виноград аҥашкем кайыза, да вочшаш пашадарым налыда,” – нунылан манын.
8 Кас шумеке, виноград аҥан озаже паша виктарышылан каласен: ”Пашаеҥ-влакым ӱж, пытартышлан тарлыме-влак деч тӱҥалын, эн ондак тарлыме марте пашадарым тӱлӧ”.
9 Латикымше шагат жапыште тарлыме-влак толыныт да ик динарий гыч налыныт.
10 Эн ондак тарлыме-влакше миеныт да оксам шукырак пуат шоненыт, но нунат динарий гычак налыныт.
11 Оксам налмекышт, сурт озалан ӧпкелен ойлаш тӱҥалыныт:
12 ”Пытартышлан толшо-влак ик шагат веле пашам ыштеныт, а ме кечыгут пелтыше кече йымалне пашам ыштенна, но тый нунылан мемнан висак тӱленат!”
13 Нунын кокла гыч иктыжлан оза каласен: ”Йолташ, мый тыйым ондален омыл. Але тый ик динарийлан пашам ышташ келшен отыл?
14 Шкендыным нал да кай. Кунар тылат пуэнам, мучаште тарлыме саде еҥланат тунарак тӱлынем.
15 Мыланем шке оксам дене шонымем семын ышташ ок лий мо? Але поро улмемлан кӧра кӧранет?”
16 Тыге шеҥгелнысе-влак ончылно лийыт, а ончылнысо-влак – шеҥгелне. Ӱжмӧ – шуко, ойырен налме – шагал».
17 Иерусалим деке тайыл ваштареш кӱзымӧ годым корнышто Иисус латкок тунемшыжым ӧрдыжкӧ ӱжын да нунылан ойлен:
18 «Теве ме Иерусалимыш миен шуына. Айдеме Эрге архиерей ден закон туныктышо-влаклан кучен пуалтеш. Нуно Тудым пушташ пунчалыт
19 да чын Юмым палыдыме калыкын кидыш мыскылаш, сола дене кыраш да ыресеш пудален сакаш пуат, но кумшо кечын Тудо ылыж кынелеш».
20 Тунам Иисус деке Зеведейын эргыж-влакын аваже эргыж-влак дене пырля толын да, кумык возын, Тудын деч ала-мом йодын.
21 Иисус тудлан каласен: «Мом йоднет?» Ӱдырамаш ойлен: «Кугыжаныштет нине кок эргым гыч иктыжым пурла могырышкет, весыжым шола могырышкет шындаш мутым пу».
22 Иисус вашештен: «Те мом йодмыдам огыда пале. Мыйын йӱшаш чаше гыч йӱын але Мыйын тынеш пурымем семын тынеш пурен кертыда мо?» «Кертына», – вашештеныт.
23 Иисус нунылан ойлен: «Мыйын йӱшаш чаше гыч теат йӱаш тӱҥалыда, Мыйын тынеш пурымем семын теат тынеш пуреда, но воктекем пурла але шола велыш шындаш Мый дечем огыл, а Ачам нине верым кӧлан ямдылен, нунын лийыт».
24 Моло лу тунемшыже, тиде мутланыме нерген колмеке, кок изак-шоляклан чот сыреныт.
25 Иисус нуным Шкеж деке ӱжын да каласен: «Калык-влакын вуйлатышышт нунын дене озаланат, да виянышт калык-влакым кид йымалнышт кучат. Те тидым паледа.
26 Но тендан коклаштыда тек тыге ок лий. Тендан коклаште кӧ кугу лийнеже, тудо тек тарзыда лиеш;
27 тендан кокла гыч кӧ ончылно лийнеже, тек тыланда кул лиеш.
28 Айдеме Эргат Шкаланже тарзыланыкташ огыл, а тарзе лияш да, шуко айдемым тӱлен налаш манын, шке чонжым пуаш толын».
29 Иерихон гыч лекмышт годым Иисус почеш шуко калык ошкылын.
30 Теве корно воктене шинчыше кок сокыр еҥ, воктечше Иисус эртыме нерген колмеке, кычкыраш тӱҥалын: «Господь, Давидын Эргыже, мемнам серлаге!»
31 Калык нунылан шып лияш кӱштен, но нуно чотрак веле кычкыраш тӱҥалыныт: «Господь, Давидын Эргыже, мемнам серлаге!»
32 Иисус шогалын, нуным Шкеж деке ӱжын да каласен: «Те Мый дечем мом ыштымым вучеда?»
33 «Господь, мемнан шинчана почылтшо ыле», – нуно ойленыт.
34 Иисус нуным чаманен, шинчаштым тӱкалтен, шинчашт тунамак ужаш тӱҥалын, да нине еҥ-влак Иисус почеш каеныт.
21 ГЛАВА
1-11 Иисус Иерусалимыш миен шуэш. 12-17 Иисус храм гыч сатучо-влакым поктен луктеш. 18-22 Кошкышо смоква пушеҥге. 23-27 Иисусын властьше нерген йодыш. 28-32 Кок эрге нерген туштен каласымаш. 33-46 Виноград аҥам кучышо-влак нерген туштен каласымаш.
1 Иерусалим деке лишеммышт годым Елеон курыкеш64 верланыше Виффагий деке шумекышт, Иисус кок тунемшыжым ончык колтен
2 да нунылан каласен: «Ончылно койшо ялыш мийыза. Миен шумекыда, йолыштен шогалтыме вӱльӧ оселым ужыда, пеленже самырык осел лиеш, нуным мучыштарыза да Мый декем кондыза.
3 Тыланда иктаж-кӧ иктаж-мом каласа гын, тыге вашештыза: ”Нуно Господьлан кӱлыт”. Тудо тунамак нуным колта».
4 Пророк гоч ойлымо шомак шукталтше манын, тыге лийын. Пророк ойлен:
5 «Сионын ӱдыржылан каласыза: теве тыйын Кугыжат тый декет толеш, Тудо – ӱҥышӧ, вӱльӧ осел ден самырык оселым, кычкыме оселын чомажым, кушкыж шинча».65
6 Тунемшыж-влак каеныт да, кузе Иисус кӱштен, тугак ыштеныт.
7 Вӱльӧ осел ден самырык оселым конденыт, нунын ӱмбак вургемыштым шарен пыштеныт, Иисус кушкыж шинчын.
8 Тушто моткоч шуко калык лийын, иктышт вургемыштым корнеш шареныт, а весышт пушеҥге укшым пӱчкеденыт да корныш оптеныт.
9 Ончылно кайыше калыкат, почеш толшо-влакат виян кычкыреныт: «Осанна66 Давидын Эргыжлан! Господь лӱм дене Толшо тек моктымо лиеш! Тек осанна пылпомышто йоҥгалтеш!»
10 Кунам Тудо Иерусалимыш пурен, уло ола пудыранен, да чыланат йодыштыныт: «Кӧ Тиде?»
11 А еҥ-влак вашештеныт: «Тиде Иисус, Галилейысе Назарет гыч Пророк».
12 Иисус Юмын храмыш пурен да ужалыше ден наледыше-влакым чылаштымат тушечын поктен луктын. Окса вашталтыше-влакын ӱстелыштым да кӧгӧрчен ужалыше-влакын теҥгылыштым савырен шуэн
13 да нунылан ойлен: «Возымо: ”Мыйын пӧртем кумалме пӧрт лиеш”, а те тудым агыше-влакын пыжашышкышт савыренда».67
14 Храмыште Иисус деке сокыр ден окшак-влак миеныт, Тудо нуным паремден.
15 Иисусын ыштыме ӧрыктарыше пашаж-влакым ужын да йоча-влакын «Осанна Давидын Эргыжлан!» манын храмыште кычкырымыштым колын, архиерей ден закон туныктышо-влак шыдешкенытат,
16 Тудлан каласеныт: «Мом ойлымыштым Тый колат?» «Колам, – Иисус нунылан вашештен. – Возымо: ”Изи икшывын да чызе кочшын умшашт гоч Тый моктымашым ямдыленат”. Але те тидым нигунам лудын огыдал?»68
17 Вара нуным коден, ола деч ӧрдыжсӧ Вифанийыш каен да туштак йӱдым эртарен.
18 Эрдене эрак олашке пӧртылмыж годым Иисус шужымым шижын.
19 Корно воктене смоква пушеҥгым69 ужмеке, тудын деке лишемын, лышташ деч молым муын огылат, пушеҥгылан каласен: «Тек тый дечет саска ынде нигунам ынже шоч». Смоква пушеҥге тунамак кошкен.
20 Тунемшыж-влак, тидым ужмеке, ӧрыныт да ойленыт: «Кузе тыге смоква пушеҥге кенета кошкыш?»
21 А Иисус нунылан вашештен: «Мый тыланда чынак ойлем: Юмылан ӱшанымашда лиеш да кокыте огыда шоно гын, смоква пушеҥге дене ыштыме гайым веле огыл ыштен кертыда, а тиде курыклан ”Нӧлталт да теҥызыш шуҥгалт” манын каласеда гынат, тыгак лиеш.
22 Кумалмыда годым мом ӱшанен йодыда, чылажымат налыда».
23 Храмыш пурен туныктымыж годым Иисус деке архиерей ден калык кугурак-влак миеныт да каласеныт: «Могай власть дене Тый чыла тидым ыштет? Кӧ Тыланет тидым ышташ властьым пуэн?»
24 Иисус нунылан вашештен каласен: «Мыят тыланда йодышым пуэм. Тудлан вашештеда гын, Мыят могай власть дене чыла тидым ыштымем каласем.
25 Иоаннын тынеш пуртымыжо кушеч лийын: Пылпомыш гыч але айдеме деч?» Нуно шке коклаштышт каҥашеныт: «Пылпомыш гыч манына гын, Тудо мыланна каласа: ”Молан вара те тудлан ӱшанен огыдал?”
26 Айдеме деч манына гын, калык деч лӱдаш логалеш, вет Иоанным чылан пророклан шотлат».
27 Сандене нуно Иисуслан вашештеныт: «Огына пале». Тудат нунылан каласен: «Тугеже Мыят могай власть дене тидым ыштымем ом ойло».
28 «Кузе те шонеда? Ик еҥын кок эргыже улмаш. Иктыж деке миен да каласен: ”Эргым, мий, таче виноград аҥаштем пашам ыште!”
29 ”Ыштыме ок шу”, – тудыжо вашештен, а вара ӧкынен да каен.
30 Ача вес эргыж деке миен да тидымак каласен. ”Каем, оза”, – манын тидыже, но каен огыл.
31 Кокыт гыч кудыжо ачажын кӱштымыжым шуктен?» «Икымшыже», – Тудлан ойленыт. Иисус нунылан каласен: «Тыланда чынак ойлем: яжар ӱдырамаш да йозак погышо-влак Юмын Кугыжанышыш тендан деч ондак каят.
32 Вет Иоанн тендан деке чын илымын корныж дене толын, те тудлан ӱшанен огыдал, а яжар ӱдырамаш да йозак погышо-влак тудлан ӱшаненыт. Те тидым ужында гынат, варажымат ӧкынен огыдал да тудлан ӱшанен огыдал.
33 Вес туштен каласымым колыштса. Ик сурт оза лийын. Тудо аҥашыже виноградым шынден, йырже печым печен, саска вӱдым темден лукмо верым кӱнчен келыштарен, башньым ыштен. Вара аҥажым виноградым куштышо-влаклан кучаш пуэн да шкеже каен.
34 Саска поген налме жап шумеке, виноград лектышлан тарзыж-влакым виноград ончышо-влак деке колтен.
35 А виноградым ончышо-влак тудын тарзыж-влакым руалтен кученыт, иктым кыреныт, весым пуштыныт, кумшо ӱмбаке кӱм кышкеныт.
36 Ынде тудо ончычсо деч шукырак тарзым колтен, но нунын денат тугак ыштеныт.
37 Пытартышлан нунын деке эргыжым колтен да ойлен: ”Эргым ончылно нуно вожылыт”.
38 Но виноградым ончышо-влак, эргыжым ужмеке, икте-весылан ойленыт: ”Тиде наследник. Айста миена да тудым пуштына, тунам наследствыжым ме налына”.
39 Тудым руалтен кученыт, виноград аҥа гыч луктын шуэныт да пуштыныт.
40 Аҥа оза, толмекыже, виноградым куштышо-влак дене мом ышта?»
41 Иисуслан вашештеныт: «Нине осал-влакым чаманыде пытара, а виноград аҥажым весе-влаклан кучаш пуа. Шке жапыште саскам поген пуышо еҥ-влак аҥажым ончаш тӱҥалыт».
42 Иисус нунылан ойлен: «Возымаште каласыме: ”Чоҥышо-влакын йӧрдымыш лукмо кӱышт негыз пусак кӱ лийын: тидыже Господь деч, мемнан шинча ончылнына моткоч ӧрыктарыше”. Те тидым нигунам лудын огыдал мо?70
43 Мый тыланда ойлем: Юмын Кугыжаныш тендан деч налалтеш да Кугыжанышын саскажым шочыктышо калыклан пуалтеш.
44 Кӧ тиде кӱ ӱмбаке камвозеш, тудо пудырга, а кӧн ӱмбаке кӱ камвозеш, тудым пытара».
45 Иисусын туштен каласкалымыжым колыштмеке, архиерей ден фарисей-влак шкешт нерген ойлымым умыленыт.
46 Нуно Тудым руалтен кучаш йӧным кычалыныт, но Иисусым еҥ-влак пророклан шотленыт, сандене калык деч лӱдыныт.
22 ГЛАВА
1-14 Сӱан нерген туштен каласымаш. 15-22 Кесарьлан йозак. 23-33 Ылыжме нерген йодыш. 34-40 Эн кугу кӱштымаш. 41-46 Христос кӧн Эргыже?
1 Иисус умбакыже туштен каласкален:
2 «Пылпомыш Кугыжанышым шкенжын эргыжлан сӱан пайремым ыштыше кугыжа дене таҥастараш лиеш.
3 Сӱаныш ӱжмӧ-влакым погаш тудо шке тарзыж-влакым колтен, а уна-влакын толмышт шуын огыл.
4 Тудо адак вес тарзыж-влакым колтен, колтымыж годым кӱштен: ”Ӱжмӧ-влаклан каласыза: теве пайрем кочкышым ямдылен шуктымо, ӱшкыжымат, ӧрдыктарыме презымат шӱшкылмӧ, чыла ямде, сӱан пайремышке толза”.
5 Но ӱжмӧ-влак тидым шотыш налын огытыл. Иктышт шке пасушкыжо, а весышт торгаяш каеныт,
6 молышт кугыжан тарзыж-влакым кученыт, торжан койыныт да пуштыныт.
7 Тидын нерген колмеке, кугыжа моткоч шыдешкен, шке сарзыж-влакым колтен да пуштшо-влакым пытарен, нунын олаштым йӱлалтен.
8 Вара тарзыж-влаклан каласен: ”Сӱан пайрем ямде, но ӱжмӧ-влак йӧрдымӧ лийыныт.
9 Ынде корнывожлаш кайыза да кӧм муыда, чылаштымат сӱанышке ӱжса”.
10 Тарзе-влак уремышке лектыныт, кӧм гына муыныт, чылаштымат конденыт: осалжымат, порыжымат. Тыгеракын пайрем ӱстелтӧрыш калык тич темын.
11 Уна-влакым ончаш пурымеке, кугыжа сӱан вургемым чийыдыме еҥым ужын
12 да тудлан манын: ”Йолташ, кузе тый тышке сӱан вургем деч посна пуренат?” Тудыжо нимом пелештен огыл.
13 Тунам кугыжа тарзе-влаклан каласен: ”Кидшым-йолжым пидын, тудым налза да пычкемышыш луктын кудалтыза. Тушто шортмаш да пӱйым пурмаш лиеш.
14 Вет ӱжмӧ – шуко, ойырен налме – шагал”».
15 Тунам фарисей-влак каеныт да Иисусым кузе-гынат мутешыже кучаш манын каҥашеныт.
16 Нуно Тудын деке шкеныштын тунемшыштым да Ирод велке шогышо-влакым колтеныт. «Туныктышо! – ойленыт нуно. – Ме Тыйын чын улметым да Юмын корныжлан чын почеш туныктыметым палена. Тый еҥлан йӧраш тӧчымӧ нерген от шоно, Тыланет чылан иктӧр улыт.
17 Тыгеже мыланна каласе: Тый кузе шонет, кесарьлан йозакым тӱлаш лиеш але уке?»
18 Но, нунын чояланымыштым пален, Иисус каласен: «Сайла кояш тӧчышӧ-влак, молан те Мыйым тергеда?
19 Йозак тӱлымӧ оксадам Мыланем ончыктыза». Нуно Тудлан динарийым конденыт.
20 Иисус йодын: «Кӧм тышан сӱретлыме? Кӧн тыште лӱмжӧ сералтын?»
21 Тудлан каласеныт: «Кесарьын». Тунам нунылан ойлен: «Тыгеже кесарьлан кесарьыным, а Юмылан Юмыным пуыза».
22 Тидым колын, нуно ӧрыныт да Иисусым коден каеныт.
23 Колышо ылыж огеш кынел манын шотлышо саддукей-влак тудо кечын миеныт да Иисус деч йодыныт:
24 «Туныктышо, Моисей каласен: ”Кӧ йочаж лийде кола гын, тудын ватыжым изаже але шольыжо марлан налшаш да тудын тукымжым шуйышаш”.71
25 Мемнан дене шым изак-шоляк лийын: икымшыже ӱдырым налын да колен, йочаже лийын огылат, ватыже шольыжлан кодын.
26 Кокымшо денат, кумшо денат, чыла шымытышт денат тыгак лийын.
27 Чылашт деч вара ӱдырамашат колен.
28 Тыгеже, ылыжмеке, ӱдырамаш шымыт гыч кудыжын ватыже лиеш? Вет тудо чылаштынат ватышт лийын».
29 Иисус нунылан вашештен: «Те Возымашымат, Юмын куатшымат огыда пале, сандене йомын коштыда.
30 Ылыж кынелмеке, ӱдырымат огыт нал, марланат огыт лек, пылпомышто Юмын Суксыж-влак гай лийыт.
31 Колымаш гыч ылыж кынелмаш нерген Юмын тыланда каласымыжым, ”Мый Авраамын Юмыжо, Исаакын Юмыжо, Иаковын Юмыжо улам”72 манмым, лудын огыдал мо?
32 Юмо колышо-влакын Юмышт огыл, а илыше-влакын Юмышт!»
33 Калык, тидым колмеке, Иисусын туныктымыжлан ӧрын шоген.
34 Саддукей-влакын ойлымыштлан Иисус мучашым пыштен манмым колын, фарисей-влак пырля погыненыт.
35 Нунын кокла гыч иктыже, закон туныктышо, Иисусым тергаш манын йодын:
36 «Туныктышо, законышто могай кӱштымаш эн кугу?»
37 Иисус тудлан каласен: «”Господь Юметым уло шӱмет, уло чонет, уло умылымашет дене йӧрате”.73
38 Тиде икымше да эн кугу кӱштымаш.
39 Кокымшыжат тыгаяк кугу: ”Лишылетымат шкендым йӧратыме семынак йӧрате”.74
40 Мемнан пӱтынь законна ден пророк-влакын туныктымышт нине кок кӱштымашеш негызлалтыт».
41 Фарисей-влакын пырля лиймышт годым Иисус нунын деч йодын:
42 «Христос нерген те мом шонеда? Тудо кӧн Эргыже?» Тудлан ойленыт: «Давидын».
43 Нунылан Иисус каласен: «А Шӱлыш кумылаҥдыме годым Давид Тудым молан вара Господь манеш? Давидше ойлен:
44 ”Господь мыйын Господемлан каласен: Тыйын тушманет-влакым йол йымакет пыштымешкем, пурла велыштем шинче”.75
45 Тугеже, Давид Тудым Господь манеш гын, кузе Тудо Эргыже лийын кертеш?»
46 Иисуслан нигӧат ик мутымат вашештен кертын огыл, тиде кече деч вара Тудын деч нигӧ нимом йодаш тоштын огыл.
23 ГЛАВА
1-36 Фарисей ден закон туныктышо-влаклан шижтарымаш. 37-39 Иерусалим верч ойгырымаш.
1 Тунам Иисус калыклан да тунемшыж-влаклан ойлаш тӱҥалын:
2 «Закон туныктышо ден фарисей-влак Моисейын лӱмжӧ дене ойлат.
3 Тыгеракын, мом нуно тыланда шукташ кӱштат, чыла шуктыза, но нунын семын ида ыште, вет нуно ойлат, а огыт ыште.
4 Закон туныктышо ден фарисей-влак неле, нумалаш йӧсӧ нумалтышым пидыт да еҥ-влакын вачӱмбакышт пыштат, а шкешт тудым парняшт денат ынешт тарвате.
5 Чыла ыштымыштым еҥ-влак ужышт манын веле ыштат. Шкаланышт Возымаш ойым пыштыме поснак кугу калтам, вургемысе пешак кужу йолвам налыт.76
6 Пайрем годым эн пагалыме верым налаш да синагоглаште ончылно шинчаш йӧратат,
7 еҥ-влакын калык погынымо верлаште саламлымышт, «Равви, равви» манын ойлымышт нунылан келша.
8 А тендам еҥ-влак равви манын ынышт лӱмдӧ, вет тендан Туныктышыда икте, тиде – Христос, теже чыланат изак-шоляк гае улыда.
9 Мландӱмбалне нигӧмат Ача манын ида лӱмдӧ. Тендан Ачада икте, Тудо пылпомышто.
10 Тендам еҥ-влак ”илыш корным ончыктышо” манын ынышт лӱмдӧ. Тендан илыш корным Ончыктышыда икте веле – Христос.
11 Тек тендан кокла гыч эн кугужо тарзыда лиеш,
12 вет кӧ шкенжым кӱшкӧ шында, волтымо лиеш, а кӧ шкенжым ӱлыкӧ шында, нӧлталтеш.
13 Ойго тыланда, закон туныктышо ден фарисей-влак, сайла кояш тӧчышӧ-влак! Пылпомыш Кугыжанышым айдемылан петыреда; шкежат тушко огыда пуро, пураш шонышыжымат огыда пурто.
14 Ойго тыланда, закон туныктышо ден фарисей-влак, сайла кояш тӧчышӧ-влак! Те тулык ӱдырамаш-влакын суртыштым йорлештареда да лӱмжылан гына кужу жап кумалыда. Тидлан тендам поснак пеҥгыде суд вуча.
15 Ойго тыланда, закон туныктышо ден фарисей-влак, сайла кояш тӧчышӧ-влак! Кеч иктым шкендан ӱшанымашкыда савыраш манын, теҥызымат, мландымат эртеда, а савырымекыда, тудым тамыкын эргыжым, шкендан деч кок пачаш ударакым, ыштеда.
16 Ойго тыланда, вӱден коштыктышо сокыр-влак! Те ойледа: ”Кӧ храм дене товатла, товатлымыже нимом ок шого, а кӧ храмысе шӧртньӧ дене товатла, тудо товатлымыжым шуктышаш”.
17 Ушдымо да сокыр-влак! Можо кугурак: шӧртньӧ але шӧртньым святитлыше храм?
18 Тыгак те ойледа: ”Кӧ жертвенник дене товатла, товатлымыже нимом ок шого, а кӧ жертвенникыште кийыше надыр дене товатла, тудо товатлымыжым шуктышаш”.
19 Ушдымо да сокыр-влак! Можо кугурак: надырже але тудым святитлыше жертвенникше?
20 Тыгеже, жертвенник дене товатлыше тудын дене да жертвенникыште мо уло, чылаж денат товатла.
21 Храм дене товатлыше тудын дене да тушто Илыше дене товатла.
22 Пылпомыш дене товатлыше Юмын престолжо да тушто Шинчыше дене товатла.
23 Ойго тыланда, закон туныктышо ден фарисей-влак, сайла кояш тӧчышӧ-влак! Те пӱртньыкын, укропын да каламбырын лектыш гыч луымшо ужашыжым Юмылан пуэда, а законысо эн кӱлешанжым: порын судитлымым, чаманымым, ӱшанле улмым ӧрдыжеш кодеда. Тидыжымат ышташ кӱлеш ыле, весыжымат ӧрдыжеш кодыман огыл.
24 Вӱден коштыктышо сокыр-влак, те шыҥам шӱрен кодеда, а верблюдым нелыда!
25 Ойго тыланда, закон туныктышо ден фарисей-влак, сайла кояш тӧчышӧ-влак! Те корка ден кӱмыжын тӱжвал могыржым эрыктеда, туге гынат кӧргышт агымаш да чын огыл денак темын.
26 Сокыр фарисей! Корка ден кӱмыжын тӱжвал могырышт ару лийже манын, ондак кӧргӧ могырыштым эрыкте.
27 Ойго тыланда, закон туныктышо ден фарисей-влак, сайла кояш тӧчышӧ-влак! Те ошемдыме тойымо вер гай улыда: тӱжвач ончымаште моторын койыт, а кӧргышт колышо-влакын лулегышт да тӱрлӧ йырнык дене темыныт.
28 Тӱжвал могырым теат еҥ ончылно чын ыштышыла койыда, а чонда сайын кояш тӧчымӧ да закондымылык дене темын.
29 Ойго тыланда, закон туныктышо ден фарисей-влак, сайла кояш тӧчышӧ-влак! Пророк-влаклан чапле шӱгарым ямдыледа, чын ыштыше-влакын шарныктыш кӱыштым сӧрастареда
30 да ойледа: ”Ме ачана-влакын77 илымышт годым илена ыле гын, пророк-влакын вӱрыштым йоктарымаште нунын дене пырля огына лий ыле”.
31 Тыгеракын, шкендан ваштареш шке таныкледа: те пророкым пуштедыше-влакын эргышт улыда.
32 Ынде ачада-влакын ыштымыштым мучашыш шуктыза.
33 Кишке-влак, шем кишкын шочшыж-влак! Титаканыш лукмо да тамыкыш колтымо деч кузе куржын утледа ыле?
34 Мый тендан деке теве пророк-шамычым, ушан еҥ да туныктышо-влакым колтем, а те иктыштым пуштыда, пудален сакеда, весыштым синагоглаштыда сола дене кыраш да ола гыч олашке поктылаш тӱҥалыда.
35 Тыгеракын, мландӱмбалне йоктарыме чыла титакдыме вӱр тендан ӱмбакыда возеш. Чын ыштыше Авельын вӱржӧ гыч тӱҥалын, храм ден жертвенник коклаш тендан пуштмо Захарийын, Варахийын эргыжын, вӱржӧ марте те чыла вӱр верч мутым кучеда.
36 Тыланда чынак ойлем: тиде тукымлан чыла тидын верч мутым кучаш логалеш.
37 Иерусалим, Иерусалим! Тый пророк-влакым пуштедет, тый декет колтымо-влакым кӱм кышкен пытарет. Кайык шке шулдыржо йымаке игыж-влакым погымо семын мыняр гана Мый тыйын шочшет-влакым погынем ыле, но те тореш лийында!
38 А ынде тендан пӧртда яра кодеш.
39 Тыланда ойлем: ”Господьын лӱмжӧ дене Толшо тек моктымо лиеш”78 манмешкыда, те Мыйым огыда уж».
24 ГЛАВА
1-2 Храмым шалатыме нерген ончылгоч каласымаш. 3-14 Орлыкын тӱҥалмыже. 15-28 Кугу йӧсланымаш. 29-31 Айдеме Эрге толмо нерген. 32-35 Смокван туныктымыжо. 36-44 Кече ден шагатше пале огыл. 45-51 Ӱшанле тарзе ден йӧрдымӧ тарзе.
1 Храм гыч Иисус лектын каен. Храм оралте-влакым ончыкташ манын, тунемшыж-влак Тудын деке лишемыныт.
2 Иисус нунылан каласен: «Чыла тидым ужыда? Тыланда чынак ойлем: тыште кӱ ӱмбалан кӱ огеш код, чыла шалатыме лиеш».
3 А Иисус Елеон курык ӱмбалне шинчыме годым Тудын деке тунемшыж-влак посна миеныт да йодыныт: «Мыланна каласе, кунам тиде лиеш? Тыйын толметым да кызытсе курымын пытымыжым могай палдарыше пале ончыкта?»
4 Иисус нунылан вашештен: «Шекланыза, нигӧат тендам ынже ондале.
5 Шукын Мыйын лӱмем дене толыт да ойлаш тӱҥалыт: ”Мый Христос улам”. Шукыштым ондалат.
6 Тыгак сар йӱкым да сар нерген увер-влакым колыда. Шекланыза, ида лӱд, чыла тиде лийшаш, но тиде але мучаш огыл.
7 Калык ӱмбаке калык кынелеш, кугыжаныш ӱмбаке – кугыжаныш, верын-верын шужымаш, мор да мланде чытырналтмаш лиеш.
8 Тиде чылажат – орлыкын79 тӱҥалтышыже.
9 Тунам тендам орландараш кучат да пуштедаш тӱҥалыт, Мыйын лӱмемлан кӧра тендам чыла калык ужмышудымо лиеш.
10 Тунам шукышт кораҥыт, икте-весым кучыктен пуаш тӱҥалыт, икте-весым ужмышудымо лийыт.
11 Шояк пророк-влак ятыр лектыт да шукым ондалат.
12 Закондымылык чыла вере шукемеш, садлан шукыштын йӧратымашышт йӱкша.
13 Но мучаш марте чытыше утаралтеш.
14 Кугыжанышын тиде Поро Увержым тӱня мучко каласкалат, тудыжо чыла калыклан таныклымаш лиеш, вара мучаш толеш.
15 Тыгеракын, Даниил пророкын каласыме гае йырнык пустаҥмашым80 святой верыште ужмекыда – лудшо тек умыла –
16 Иудейыште улшо-влак тек курыкышко куржыт.
17 А кӧ леведыш ӱмбалне, тек шке пӧртшӧ гыч иктаж-мом налаш ок воло.
18 Кӧ пасушто, тек шкенжын вургемжым налаш мӧҥгеш ок пӧртыл.
19 Ойго лиеш тудо кечылаште мӱшкыран ӱдырамаш ден чызым пукшышо ава-влаклан!
20 Тыланда телым але шуматкечын куржаш ынже логал манын, Юмым сӧрвалыза.
21 Тунам тугай кугу азап лиеш, могайже тӱня тӱҥалтыш гыч кызыт марте лийынжат огыл да огешат лий.
22 Тиде кече-влак огыт кӱчыкемдалт ыле гын, иктат утлен ок код ыле, но ойырен налме еҥ-влаклан кӧра тиде кече-влак кӱчыкемдыме лийыт.
23 Тунам иктаж-кӧ тыланда ”Теве тыште Христос” але ”Тушто” манеш гын, ида ӱшане.
24 Вет шояк христос ден шояк пророк-влак лектыт да, лиеш гын, ойырен налме-влакымат ондалаш манын, палдарыше кугу пале ден чудо-влакым ыштат.
25 Теве Мый тыланда ончылгоч ойлышым.
26 Тыгеже, тыланда ”Тудо ир мландыште” маныт гын, ида лек, ”Теве Тудо кӧргӧ пӧлемыште” маныт – ида ӱшане.
27 Кузе волгенче эрвелне волгалтеш да касвелнат коеш, Айдеме Эргын толмыжат тугаяк лиеш.
28 Кушто колышо кап лиеш, тушко курныж-влак погынат.
29 Тиде пагытыште лийше азап деч вара тунамак кече пычкемышалтеш, тылзе волгалтарымыжым чарна, шӱдыр-влак кава гыч камвозыт да пылпомыш куат-влак вер гыч тарванат.
30 Тунам каваште Айдеме Эргын палдарыше палыже коеш да, кавасе пыл ӱмбалне кугу куат да чап дене толшо Айдеме Эргым ужын, мландӱмбалсе чыла калык шорташ тӱҥалеш.81
31 Тудо Суксыж-влакым кугу йӱкан пуч шергылтме годым колта, нунышт тӱнян ныл могыржо гыч, каван ик тӱржӧ гыч тӱҥалын вес тӱрышкыжӧ шумеш, Тудын ойырен налме еҥже-влакым погат.
32 Смоква пушеҥге деч тунемза. Кунам тудын укшлаже ылыжыт да лышташым колтат, тунам паледа: кеҥеж лишемеш.
33 Тыштат тыгак. Кунам ойлымемын шукталтмыжым ужыда, палыза: тудо лишнак, омса воктенак.
34 Тыланда чынак ойлем: чыла тиде лиймешке тиде тукым ок пыте.
35 Кава ден мланде пытат, но Мыйын шомакем огеш пыте.
36 Тиде кече да шагат кунам толын шуэш, нигӧ ок пале: пылпомышсо Суксо-влакат огыт пале, тидым ик Ачам гына пала.
37 Кузе Нойын илыме кечылаштыже лийын, Айдеме Эрге толмо годымат тугак лиеш.
38 Вӱд ташлыме деч ончыч Нойын ковчегыш шичме кечыже марте еҥ-влак кочкыныт, йӱыныт, ӱдырым налыныт, марлан лектыныт.
39 Вӱд ташлымаш тӱҥалмешке да чылаштым пытарымешке, мо лийшашым умылен огытыл. Айдеме Эрге толмо годымат тыгак лиеш.
40 Тунам пасушто кок еҥ лиеш, иктыже налалтеш, весыже кодеш.
41 Кок ӱдырамаш кидвакш дене йоҥышта, иктыже налалтеш, весыже кодеш.
42 Тыгеракын, шекланен шогыза, Господьдан толмо жапшым те огыда пале вет.
43 Но тидым те паледа: могай йӱд орол годым вор толшашым пӧрт оза пала гын, ок мале да пӧртышкыжӧ кӱнчен пураш ок пу ыле.
44 Тугеже теат ямде лийза, вет кунам огыда вучо, Айдеме Эрге тунам толеш.
45 Моло тарзым вуйлаташ да нунылан шке жапыштыже кочкышым пуаш озан шогалтыме ӱшанле да ушан тарзыже кӧ лиеш?
46 Толмекыже, тиде тарзын кӱлеш семын ыштымыжым оза ужеш гын, тарзыже пиалан.
47 Тыланда чынак ойлем: уло погыжым ончаш тудым шогалта.
48 А осал тарзе шӱмыштыжӧ ”Мыйын озам эше ок тол” шона
49 да моло тарзым кыраш да йӱшӧ-влак дене пырля кочкаш-йӱаш тӱҥалеш гын,
50 озаже вучыдымо кечын да палыдыме шагатыште толын лектеш.
51 Оза тудым покшеч руалын шелеш да сайын кояш тӧчышӧ-влакын ужшаш орлыкыштым ужыкта. Тушто шортмаш да пӱйым пурмаш лиеш.
25 ГЛАВА
1-13 Лу ӱдыр нерген туштен каласымаш. 14-30 Кум тарзе нерген туштен каласымаш. 31-46 Калык-влакым судитлымаш.
1 Тунам Пылпомыш Кугыжаныш лу ӱдыр гай лиеш. Ӱдыр-влак, лампыштым налын, качым вашлияш лектыныт.
2 Нунын кокла гыч визытше ушан, визытше шонен моштыдымо лийыныт.
3 Шонен моштыдымо-влак лампыштым налыныт, но йӱлалташ ӱйым пеленышт налын огытыл,
4 а ушан-влакышт лампе дене пырля атешышт ӱйжымат налыныт.
5 Каче кучалтынат, чылан нералтеныт да мален колтеныт.
6 Но пелйӱдым кычкырыме шергылтын: ”Теве каче толеш, тудым вашлияш лекса!”
7 Тунам ӱдыр-влак чылан кынелыныт да лампыштым тӧрлатеныт.
8 Шонен моштыдымо-шамыч ушан-влаклан каласеныт: ”Мыланна ӱйдам пуыза, мемнан лампына-влак йӧрат”.
9 А ушанышт вашештеныт: ”Уке, тудо мыланна чылалан ок сите. Лучо ужалыше-влак деке кайыза да шкаланда налза”.
10 Налаш кайымекышт, каче толын, ямде лийше-влак тудын дене пырля сӱан пайремыш пуреныт, почешышт омсам петыреныт.
11 Вара моло ӱдыр-влак толыныт да ойленыт: ”Оза, оза! Мыланна поч”.
12 А тудыжо нунылан вашештен: ”Тыланда чынак ойлем: тендам ом пале”.
13 Тыгеже, шекланен шогыза, вет Айдеме Эрге толмо кечымат, шагатымат огыда пале.
14 Мо лийшашым тыгеат ончыкташ лиеш: Вес элыш кайымыж деч ончыч айдеме шкеж деке тарзыж-влакым ӱжын да погыжым нунылан ӱшанен коден.
15 Иктылан вич талант оксам, весылан коктым, кумшылан иктым – кажныштлан вийышт шутымо семын пуэн да тунамак каен.
16 Вич талантым налшыже тунамак миен да, окса гыч оксам ыштен кучылтын, ешартыш вич талантым ыштен налын.
17 Тыгак кок талантым налшыжат ешартыш кок талантым ыштен налын.
18 А ик талантым налшыже каен, лакым кӱнчен да озажын оксажым мландыш тоен.
19 Ятыр жап эртымеке, тарзе-влакын озашт пӧртылын да оксам кузе кучылтмыштым терген.
20 Вич талантым налше тарзе ешартыш вич талантымат конден да ойлен: ”Оза, тый мылам вич талантым пуэнат, а теве ешартыш вич талантым мый нунын дене ыштен налынам”.
21 Озаже тудлан каласен: ”Сай! Тый поро да ӱшанле тарзе улат. Изиште ӱшанле лийынат, тыйым шукым ончаш шогалтем. Озатын куан пайремышкыже тол”.
22 Кок талантым налше тарзат толын да ойлен: ”Оза, тый мылам кок талантым пуэнат, а теве вес кок талантым нунын дене ыштен налынам”.
23 Оза тудланат каласен: ”Сай! Тый поро да ӱшанле тарзе улат. Изиште ӱшанле лийынат, тыйым шукым ончаш шогалтем. Озатын куан пайремышкыже тол”.
24 Ик талантым налшат толын да каласен: ”Оза, мый тыйын пеҥгыдын йодшо айдеме улметым паленам: кушто ӱден отыл, тушто тӱредат, кушто урлыкашым шавен отыл, тушто погет.
25 Мый лӱдынам, сандене каенам да тыйын талант оксатым мландыш тоенам, теве тыйын оксат”.
26 Оза тудлан вашештен: ”Йӧрдымӧ да йолагай тарзе! Кушто мый ӱден омыл, тушто тӱредмем, кушто урлыкашым шавен омыл, тушто погымем тый паленат,
27 сандене оксамым торгайыше-влаклан пуаш кӱлеш ыле, пӧртылмекем, шкемыным парыш дене налам ыле.
28 Тыгеракын, налза тудын деч талантым да лу талантан еҥлан пуыза.
29 Кӧн уло, тудлан пуалтеш да тудын лыҥ лиеш, а кӧн уке – улыжат налалтеш.
30 А йӧрдымӧ тарзым пычкемышышке луктын кудалтыза. Тушто шортмаш да пӱйым пурмаш лиеш”». [Тидым каласымеке, Иисус йӱкшым кугемден ойлен: «Кӧн колышташ пылышыже уло, тек колеш».]
31 «Чыла святой Суксо-влак дене пырля чапланен толмеке, Айдеме Эрге шке чапшын престолышкыжо шинчеш.
32 Тудын ончыко калык-влак чылан погынат, да кузе каза деч шорыкым кӱтӱчӧ ойыра, Тудат тугак еҥ-влакым икте-весе деч ойыра.
33 Шорык-влакым Шкеж деч пурла могырыш шогалта, а каза-влакым – шола могырыш.
34 Вара Кугыжа Шкеж деч пурлаште улшыштлан каласа: ”Ачамын суапландарымыже-влак, толза. Тӱням ыштыме годымак тыланда ямдылыме Кугыжанышым те кызыт наследник семын налза.
35 Вет Мый шужышо лийынам, те Мылам кочкышым пуэнда; йӱмем шуын, те Мыйым йӱктенда; ӧрдыж еҥ лийынам, те Мыйым суртышкыда пуртенда.
36 Чара лийынам, те Мыйым чиктенда; черле лийынам, те Мый декем коштында; казаматыште лийынам, Мый декем ужаш миенда”.
37 Тунам чын ыштыше-влак Тудлан вашештат: ”Господь, кунам ме Тыйым шужышым ужынна да пукшен улына? Але кунам ме йӱмет шумым ужынна да Тылат йӱаш пуэнна?
38 Кунам йот еҥ улметым ужынна да суртышкына пуртенна? Кунам Тыйым чарам ужынна да чиктенна?
39 Кунам ме Тыйым черлым але казаматыште ужынна да Тый декет миенна?”
40 А Кугыжа нунылан каласа: ”Тыланда чынак ойлем: мом те нине изирак иза-шольым-влак кокла гыч иктыжлан ыштенда, чылажымат Мыланем ыштенда”.
41 Вара шола могырышто улшо-влаклан каласа: ”Каргыме-влак, Мый дечем кораҥза, диавол ден тудын суксыж-влаклан ямдылыме курымашлык тулыш кайыза.
42 Вет Мый шужышо лийынам, те Мылам кочкаш пуэн огыдал; йӱмем шуын, те Мыйым йӱктен огыдал;
43 ӧрдыж еҥ лийынам, Мыйым пуртен огыдал; чара лийынам, Мыйым чиктен огыдал; черлат лийынам, казаматыштат лийынам, а те Мый декем коштын огыдал”.
44 Тунам нунат Тудлан вашештат: ”Господь! Кунам ме Тыйым шужышым але йӱмӧ шушым, але ӧрдыж улшым, але чарам, але черлым, але казаматыште ужынна да Тылат полшен огынал?”
45 Тудо нунылан вашешта: ”Тыланда чынак ойлем: мом те нине изирак-влак кокла гыч иктыжлан ыштен огыдал, Мылам ыштен огыдал”.
46 Нинышт, мутым кучен, курымеш орланат, а чын ыштыше-влак курымашлык илышыш каят.»
26 ГЛАВА
1-5 Иисус ваштареш шолып мутланен келшымаш. 6-13 Иисусым ӱй дене шӱрымаш. 14-16 Иисусым ужалаш Иуда йӧным кычалеш. 17-25 Кугече кочкыш. 26-30 Святой кас кочкыш. 31-35 Петрын кораҥмыж нерген Иисус ончылгоч каласкала. 36-46 Иисус Гефсиманийыште. 47-56 Иисусым кучен наҥгайымаш. 57-68 Синедрион ончылно. 69-75 Петрын кораҥмыже.
1 Чыла тидым ойлен пытарымеке, Иисус тунемшыж-влаклан каласен:
2 «Те паледа: кок кече гыч Кугече лиеш, да Айдеме Эрге ыресеш пудален сакаш пуалтеш».
3 Тунам Каиафа лӱман архиерейын кудывечышкыже архиерей, закон туныктышо, калык кугурак-влак погыненыт
4 да Иисусым чояланен кучаш да пушташ пырля пунчалыныт.
5 Но ойленыт: «Калык коклаште пудыранымаш ынже лий манын, тидым пайрем годым ыштыман огыл».
6 Иисусын Вифанийыште проказе черан манме Симонын пӧртыштыжӧ улмыж годым
7 ик ӱдырамаш лишемын, алебастр кӱ атеш шергакан миром ӱстелтӧрысӧ Иисус деке намиен да Тудын вуйышкыжо опталын.
8 Тидым ужын, тунемшыж-влак шыдешкеныт да ойленыт: «Молан тыгай арам кучылт пытарымаш?
9 Тиде миром шергын ужалаш да оксажым йорло-влаклан пуэдаш лиеш ыле».
10 Но Иисус вуеш налмыштым паленат, нунылан каласен: «Молан ӱдырамашым тургыжландареда? Тудо Мылам поро пашам ыштен.
11 Йорло-влак эре тендан дене лийыт, а Мый тендан дене эре ом лий.
12 Тиде миром ӱмбакем опталмыж дене тудо Мыйым тояш ямдылен.
13 Тыланда чынак ойлем: уло тӱня мучко, кушто гына Поро Уверым каласкалаш огыт тӱҥал, тыгак тиде ӱдырамашын мом ыштымыж нерген ойлаш да шкенжым шарнаш тӱҥалыт».
14 Тунам латкокыт гыч иктыже, Искариот Иуда манын лӱмдымыжӧ, архиерей-влак деке каен
15 да каласен: «Мый Тудым тыланда ужалем гын, мыланем мом пуэда?» Нуно тудлан кумло ший оксам темленыт.
16 Тылеч вара Иуда Иисусым ужалаш йӧнан жапым кычалаш тӱҥалын.
17 Шергинде пайремын икымше кечынжак тунемшыж-влак Иисус деке лишемыныт да каласеныт: «Кугече кочкышым кушто кочнет? Кушан тудым ямдылена?»
18 Тудо ойлен: «Олашке ик еҥ деке кайыза да тудлан каласыза: ”Туныктышына ойла: Мыйын жапем лишнак, тунемшем-влак дене пырля тыйын пӧртыштет кугече кочкышым эртарынем”».
19 Иисус кузе кӱштен, тунемшыж-влак тугак ыштеныт да кугече кочкышым ямдыленыт.
20 Кас шумеке, Иисус латкок тунемшыж дене пырля кочкаш верланен,
21 а кочмышт годым каласен: «Тыланда чынак ойлем: тендан кокла гыч иктыже Мыйым ужала».
22 Нуно пешак ойганеныт, кажныже Тудын деч йодышташ тӱҥалын: «Господь, мыяк огыл дыр?»
23 Иисус вашештен: «Мый денем пырля кидым кӱмыжыш шуялтыше Мыйым ужала.
24 Чын, Айдеме Эрге нерген кузе возымо, тиде илыш гыч Тудо туге кая, но Айдеме Эргым ужалышылан ойго лиеш: ок шоч гын, тиде еҥлан сайрак ыле».
25 Тунам Тудым ужалыше Иуда каласен: «Равви, тиде мый омыл дыр?» Иисус тудлан ойлен: «Шке тидым каласышыч».
26 Кочмышт годым Иисус киндым налын, благословитлен, тодылын, тунемшыж-влаклан пуэн да каласен: «Налза, кочса: тиде Мыйын Капем».
27 Вара чашым налын, тауштен пелештен, нунылан пуэн да каласен: «Тышечын чыланат йӱза.
28 Тиде – языкыштым кудалташ манын, шуко еҥ верч йоктарыме Мыйын у сугынь Вӱрем.
29 А тыланда каласем: Ачамын Кугыжаныштыже тендан дене пырля у йошкар аракам йӱмӧ кече шумешке, Мый виноград саска гыч ыштымым ом йӱ».
30 Нуно псаломым муреныт, вара Елеон курыкыш каеныт.
31 Тунам Иисус нунылан ойлен: «Тиде йӱдым те чылан Мый дечем кораҥыда, вет возымо: ”Кӱтӱчыжым перен шуэм, да шорык кӱтӱ шалана”.82
32 Но, ылыж кынелмекем, Мый тендам Галилейыште вашлиям».
33 Петр Тудлан каласен: «Тый дечет чылан кораҥыт гынат, мый нигунам ом кораҥ!»
34 Иисус вашештен: «Тылат чынак каласем: тиде йӱдымак, агытан муралтымешке, тый кум гана Мыйын нерген ”Тудым ом пале” манат».
35 Петр ойлен: «Мылам Тый денет пырля колаш логалеш гынат, Тыйын нерген ”ом пале” ом ман!» Моло тунемшыж-влакат тыгак ойленыт.
36 Вара Иисус тунемшыж-влак дене пырля Гефсиманий манме верыш толын да нунылан каласен: «Мый тушко кумалаш каем, тыште шинчыза».
37 Пеленже Петрым да Зеведейын кок эргыжым налын. Иисус ойгыраш да йӧсланаш тӱҥалын.
38 Тудо ойлен: «Мыйын чонем колышаш гай ойганен, тыште лийза да Мыйын семынак теат ида мале».
39 Изиш ӧрдыжкырак кораҥмеке, кумык возын сӧрвален: «Ачай! Лиеш гын, тиде чаше Мыйым эртен кайыже, туге гынат Мыйын шонымо семын огыл, а Тыйын шонымет семын лийже».
40 Иисус тунемшыж-влак деке толын, нуным мален кийышым ужын да Петрлан ойлен: «Але вара Мый денем пырля ик шагатымат малыде эртарен кертын огыдал?
41 Алгаштаралташ огыл манын, шекланыза, кумалза. Чон чулым, но кап вийдыме».
42 Адак кокымшо гана Иисус кораҥын да сӧрвален: «Мыйын Ачам! Мыйын йӱде, тиде чаше эртен каен ок керт гын, тек Тыйын шонымет семын лиеш».
43 Пӧртылмекыже, тунемшыж-влакым адакат малышым ужын, нунын шинчаштым омо пызырен улмаш.
44 Нуным коден, Иисус уэш кораҥын да, тудымак ойлен, кумшо гана кумалын.
45 Вара тунемшыж-влак деке пӧртылын да нунылан каласен: «Те алят маледа да канеда? Жап лишемын, Айдеме Эрге языкан-влакын кидыш пуалтеш.
46 Кынелза, каена: теве Мыйым ужалыше лишемеш».
47 Иисусын ойлымыж годымак латкок тунемшыж гыч иктыже, Иуда, толын, тудын дене пырля архиерей ден калык кугурак-влакын колтымо кугу тӱшка улмаш. Нуно кердан, шугынян лийыныт.
48 Ужалыше нунылан Иисусым тыге палдараш сӧрен улмаш: «Кӧм мый шупшалам, Иисус лиеш. Тудым кучыза».
49 Иуда тунамак Иисус деке миен да ойлен: «Куане83, Равви!» Вара Тудым шупшалын.
50 Иисус тудлан каласен: «Йолташ, тый тидлан верч толынат мо?» Тунам толшо-влак воктекыже миеныт, Иисус ӱмбаке кидыштым нӧлталыныт да руалтен кученыт.
51 Тыгодым Иисус дене пырля улшо кокла гыч иктыже кердыжым шупшын луктын, архиерейын тарзыжым руалын, пылышыжым ойырен шуэн.
52 Иисус тудлан ойлен: «Кердетым верышкыже пыште, кердым налше-влак керде дечак пытат.
53 Але Мый Ачам деч кызытак полышым йодын ом керт шонет? Тудо Мыланем латкок легион дечат шуко Суксыж-влакым колта ыле.
54 Но мо лийшаш, тидыже кузе вара Возымаште каласыме семын шукталтын кертеш?»
55 Вара Иисус толшо-влаклан ойлен: «Аген коштшо ӱмбаке лекмыла, кердым, шугыньым налын, те Мыйым кучаш толында. Кече еда тендан ончылно храмыште туныктен шинченам, а те Мыйым руалтен кучен огыдал.
56 Но пророк-влакын возымышт шукталтышт манын, чыла тиде лийын». Тунам чыла тунемшыж-влак Иисусым коден куржыныт.
57 Иисусым кучышо-влак Тудым Каиафа архиерей деке конденыт, тушкыжо закон туныктышо да калык кугурак-влак погыненыт.
58 А Петр ӧрдыжтырак лийын, Иисус почеш архиерейын кудывечыже марте миен. Тушко пурымеке, умбакыже мо лийшашым ужаш шонен, тарзе-влак дене пырля шинчын.
59 Архиерей-влак, калык кугурак-влак да уло Синедрион, Иисусым пушташ амалым муаш манын, Тудын ваштареш шояк таныклымашым кычалыныт,
60 но шукын шояклен таныкленыт гынат, муын огытыл. Пытартышлан, шояк таныклыше кок еҥ толын
61 да каласен: «Тудо ойлен: ”Мый Юмын храмжым шалатен да кум кечыште угыч ыштен кертам”».
62 Архиерей кынел шогалын да Иисуслан каласен: «Тый нимом от вашеште? Ваштарешет титаклен ойлымылан мом каласет?»
63 А Иисус шып шоген. Архиерей Тудлан ойлен: «Илыше Юмо ончылно сӧрвалем, мыланна каласе: Тый Христос, Юмын Эрге улат мо?»
64 Иисус тудлан ойлен: «Шке тидым каласышыч. Адакшым тыланда ойлем: тиддеч вара те Айдеме Эргын Виян Юмын пурла могырыштыжо шинчымыжым да кавасе пыл ӱмбалне толмыжым ужыда».84
65 Тунам архиерей шке вургемжым кушкедын да каласен: «Тудо Юмым мыскыла! Адак могай таныклыше-влак мыланна кӱлыт! Теве ынде те Юмым мыскылымыжым колда!
66 Те кузе шонеда?» Синедрионын моло еҥже-влак вашештеныт: «Титакан, колышаш!»
67 Тунам нуно Иисусын шӱргышкыжӧ шӱведеныт, Тудым кыреныт, южышт шӱргыж гыч совкаленыт
68 да ойленыт: «Эй, Христос, пророк улат гын, кӧ Тыйым перыш – каласе!»
69 Петр тӱжвалне, кудывечыште, шинчен. Тудын деке ик тарзе ӱдыр миен да каласен: «Тыят Галилей гыч толшо Иисус дене пырля лийынат».
70 «Мом тый ойлет, ом пале», – чылан ончылно Петр шӧрен ойлен.
71 Капка деке лекмыж годым тудым весе ужын да тушто улшо-влаклан каласен: «Тиде еҥат Назорей Иисус дене пырля лийын».
72 Петр «Тиде Айдемым ом пале» манын адакат товатлен каласен.
73 Изиш лиймеке, тушто шогышо-влак тудын деке миеныт да ойленыт: «Чынак, тыят нунын кокла гыч улат, кузе кутырымет тыйым палдара».
74 Тунам Петр «тиде Айдемым ом пале» манын, Юмо ончылно товатлен ойлаш тӱҥалын. Тунамак агытан муралтен.
75 Петр Иисусын каласыме мутшым шарналтен: «Агытан муралтымешке, кум гана Мыйын нерген ”ом пале” манын каласет». Вара тушечын лектынат, чон йӧсын шортын.
27 ГЛАВА
1-2 Иисусым Понтий Пилатын кидышке пуат. 3-10 Иудан колымыжо. 11-14 Пилатын йодыштмыжо. 15-26 Пушташ пунчалмаш. 27-31 Сарзе-влакын игылтмышт. 32-44 Иисусым пудален сакымаш. 45-56 Иисусын колымыжо. 57-61 Иисусым тойымаш. 62-66 Шӱгарым оролымаш.
1 Эрдене эрак архиерей ден калык кугурак-влак, чылан погынен, Иисусым пушташ пуымо нерген каҥашеныт.
2 Вара Тудым пидын наҥгаеныт да Понтий Пилатын, вуйлатышын, кидыш пуэныт.
3 Иисусым пушташ судитлымым пален налмеке, Тудым кучыктен пуышо Иуда чот ӧкынен да архиерей ден калык кугурак-влакын пуымо кумло ший оксаштым мӧҥгеш пӧртылтен.
4 «Титакдыме вӱрым ужален, мый языкым ыштенам», – манын. Нунышт тудлан каласеныт: «Мыланнаже мо? Шке ончо».
5 Храмыште оксажым кудалтен, Иуда лектын каен да пикталтын.
6 Архиерей-влак оксам налыныт да каласеныт: «Тидым храмын казнаш пышташ ок лий. Тидыже – вӱрын акше».
7 Мутланен келшымеке, тиде окса дене кӧршӧк ыштышын пасужым йот эл гыч толшо-влакым тояш налыныт.
8 Сандене тиде пасум таче мартеат «Вӱр пасу» маныт.
9 Тыге Иеремий пророк гоч каласыме шомак шукталтын, тудо ойлен: «Нуно кумло ший оксам, Израиль эрге-влакын тудо Айдемылан палемдыме акым, налыныт
10 да, Господь мылам кӱштымыж семынак, тиде окса дене кӧршӧк ыштышын пасужым тӱлен налыныт».85
11 А Иисус вуйлатыше ончык шогалын. Вуйлатыше Тудын деч йодын: «Тый иудей-влакын Кугыжашт улат?» Иисус тудлан каласен: «Шке тидым каласышыч».
12 А кунам Иисусым архиерей ден калык кугурак-влак титакленыт, Тудо нимомат вашештен огыл.
13 Тунам Пилат Тудлан ойлен: «Тыйын ваштарешет кунар таныклат, от кол мо?»
14 Но Иисус ик титаклымыштланат вашештен огыл, садлан вуйлатыше пешак ӧрын.
15 Петырен шындыме кокла гыч калыкын ойырен налме ик еҥым Кугече пайрем годым вуйлатыше эрыкыш луктеш улмаш.
16 Тунам петырымаште чылалан палыме Варавва лӱман еҥ шинчен.
17 Тыгеракын, калык погынымеке, Пилат нунын деч йодын: «Тыланда мый Вараввам але Христос манын лӱмдымӧ Иисусым колтем? Кудыжым колтыктынеда?»
18 Пилат пален: Иисусым кӧранымыштлан кӧра тудын кидыш пуэныт.
19 Тунам, судитлыме верыште шинчымыж годым, тудлан ватыже каласаш колтен: «Саде чын ыштыше Айдемылан нимом ит ыште, мый таче Тудын верч омо дене чот йӧсланенам».
20 Но архиерей ден калык кугурак-влак Вараввалан эрыкым йодаш, а Иисусым пуштыкташ манын, калыкым таратеныт.
21 Вуйлатыше калык тӱшка деч адак йодын: «Нине кокыт гыч кудыжым колтыктынеда?» Нуно каласеныт: «Вараввам».
22 Пилат нунылан ойлен: «Мом вара мый Христос манме Иисус дене ыштем?» Тудлан чылан вашештеныт: «Тек пудален сакыме лиеш!»
23 Вуйлатыше каласен: «Могай осалым Тудо ыштен?» Но нуно эшеат виян кычкыреныт: «Тек пудален сакыме лиеш!»
24 Пилат ужын: нимо ок полшо, а пудыранымаш утыр вияҥеш веле, сандене, вӱдым налын, калык ончылно кидшым мушкын да каласен: «Тиде чын ыштыше Айдемын вӱржылан мый титакан омыл, шке ончыза».
25 Уло калык вашештен: «Тудын вӱржӧ мемнан да икшывына-влак ӱмбалне!»
26 Тунам Пилат нунылан Вараввам колтен, а Иисусым сола дене кырыктен, пудален сакаш пуэн.
27 Вара вуйлатышын сарзыже-влак Иисусым преторийыш намиеныт,86 Тудын йырже уло полкым погеныт.
28 Иисусын вургемжым кудашыныт да йошкар вургемым чиктеныт.
29 А вара, шуанвондо дене вуйшӱдышым тодын, Тудын вуйышкыжо пыштеныт да пурла кидышкыже тоям кучыктеныт. Сарзе-влак, ончыланже сукен шинчын, Иисусым игылтын ойленыт: «Куане, иудей-влакын Кугыжашт!»
30 Тудын ӱмбаке шӱведеныт, тояжым налын, вуйжо гыч кыреныт.
31 Тудым игылтмекышт, ӱмбачше йошкар вургемым кудашыныт, шке вургемжым чиктеныт да пудален сакаш наҥгаеныт.
32 Лекмышт годым нуно Кириней гыч улшо Симон лӱман еҥым вашлийыныт, тудлан Иисусын ыресшым нумал наҥгайыктеныт.
33 Нуно Голгофа манме верыш миеныт, тиде лӱмжӧ «саҥга вер» манмым ончыкта.
34 Тушто Иисуслан шекш дене варыме уксусым йӱаш пуэныт. Иисус подыл ончен, но ынеже йӱ улмаш.
35 Иисусым пудален сакымеке, шывагам кучен, вургемжым пайленыт
36 да Тудым оролен шинченыт.
37 Иисусын вуй ӱмбаланже Тудын титакшым ончыктен возымым пижыктеныт: «Тиде Иисус, иудей-влакын Кугыжашт».
38 Тудын дене пырля кок агышым пудален сакеныт: иктыжым пурла могыреш, весыжым шола могыреш.
39 Эртен кайыше-влак, вуйым рӱзен, Иисусым игылт ойленыт:
40 «Тый, храмым шалатен да кум кечыште угыч чоҥен кертше, ынде Шкендым Шке утаре! Тый Юмын Эрге улат гын, ырес гыч воло».
41 Тыгак архиерей-влакат закон туныктышо, калык кугурак ден фарисей-влак дене пырля игылт ойленыт:
42 «Молым утарен, а Шкенжым утарен ок керт. Тудо Израильын Кугыжаже гын, тек ынде ырес гыч вола, тунам Тудлан ӱшанена.
43 Тудо Юмылан ӱшанен. Юмо Тудым утарынеже гын, тек кызыт утара, вет Тудыжо Шкенжым Юмын Эрге манын».
44 Иисус дене пырля пудален сакыме агыше-влакат Тудым тыгак вурсеныт.
45 Кудымшо шагат87 гыч индешымше шагат марте уло мланде мучко пычкемыш лийын.
46 Индешымше шагат жапыште Иисус виян йӱк дене кычкыралын: «Или, Или! Лама савахфани?» Тидыже «Юмем, Юмем! Молан Мыйым коденат?» манме лиеш.88
47 Воктен шогышо-влак кокла гыч южышт тидым колын ойленыт: «Тудо Илиям ӱжеш».
48 Нунын кокла гыч иктыже тунамак куржын миен, губкым налын, уксусеш нӧртен, тоя вуеш керын да Иисуслан йӱаш пуэн.
49 А молышт ойленыт: «Вучалте, ончалына, Илия Тудым утараш толеш мо?»
50 Но Иисус адакат чот кычкыралын, да чонжо лектын.
51 Тунамак храмысе пӱрдыш кӱшычын ӱлыкӧ кокыте кушкедлен, мланде чытырналтын, кугу кӱ-влак шелалтыныт,
52 шӱгар рож-влак почылтыныт. Колышо шуко святойын капышт ылыжыныт
53 да шӱгар гыч лектыныт, Иисусын ылыж кынелмекыже, нуно святой олашке пуреныт да шукылан конченыт.
54 Шӱдывуй да тудын дене пырля Иисусым оролышо-влак, мланде чытырымым да мо лиймым ужмеке, пешак лӱдыныт да ойленыт: «Тудо чынжымак Юмын Эрге улмаш».
55 Тушто тыгак шуко ӱдырамаш лийын да ӧрдыж гыч ончен шоген, нуно Иисус почеш Галилей гычак толыныт да Тудлан служитленыт улмаш.
56 Нунын коклаште Мария Магдалина, Иаков ден Иосийын Мария авашт да Зеведейын эргыж-влакын авашт лийыныт.
57 А кас шумеке, Аримафей гыч улшо Иосиф лӱман поян еҥ толын. Тудат Иисусын тунемшыже лийын.
58 Тудо, Пилат деке миен, Иисусын капшым йодын. Пилат капым пуаш кӱштен.
59 Иосиф капым налын, тудым яндар йытын вынер дене вӱдылын
60 да шкаланже ямдылыме у шӱгарыш пыштен. Шӱгаржым курык саҥгаш кӱнчымӧ улмаш. Иосиф шӱгар аҥжым кугу кӱ дене петырен да каен.
61 Туштак Мария Магдалина ден вес Мария лийыныт, нуно шӱгар ваштареш шинченыт.
62 Вес кечын, кугарня эрлашыжым, архиерей ден фарисей-влак Пилат деке погыненыт
63 да ойленыт: «Озана, ме шарналтышна, саде ондалышет илымыж годым ”Кум кече эртымеке, Мый ылыж кынелам” манын каласен.
64 Садлан кумшо кече марте шӱгаржым оролаш кӱштӧ. Уке гын, тунемшыж-влак Тудын капшым, йӱдым толын, шолышт кертыт да калыклан ”Колымаш гыч ылыжын” манын ойлаш тӱҥалыт. Тунам пытартыш ондалымыже икымше дечат ударак лиеш».
65 Пилат нунылан каласен: «Оролда улыт, кайыза, моштымыда семын оролыза».
66 Нуно каеныт да шӱгарым оролаш шогалтеныт, кӱэшыже печатьым пыштеныт.
28 ГЛАВА
1-10 Ылыж кынелмаш. 11-15 Сарзе-влакын ойлымышт. 16-20 Тунемшыж-влаклан Иисусын кӱштымыжӧ.
1 Шуматкече деч вара, арнян икымше кечын волгалташ тӱҥалме годым, Мария Магдалина ден вес Мария шӱгарым ончаш толыныт.
2 Теве мланде виян чытырналтын: Господьын Суксыжо пылпомыш гыч волен, шӱгар деке миен да аҥысе кӱм кораҥден, ӱмбакыже шинчын.
3 Суксын тӱсшӧ волгенче гай улмаш, вургемже лум гай ошо.
4 Туддеч лӱдын, оролышо-влак чытыраш тӱҥалыныт да колышо гай лийыныт.
5 А Суксо мутшым ӱдырамаш-влак велке савырен ойлен: «Те ида лӱд. Палем, те пудален сакыме Иисусым кычалыда.
6 Тудо тыште уке, ойлымыжо семынак ылыжын, лишкырак толза да Господьын кийыме вержым ончалза.
7 Вара писынрак кайыза да Тудын тунемшыж-влаклан каласыза: Тудо колымаш гыч ылыжын да тендам Галилейыште вашлиеш. Тушто Тудым ужыда. Мый кызыт тыланда ойлышашем каласенам».
8 Ӱдырамаш-влак шӱгар деч писын кораҥыныт, лӱдын да чот куанен, Иисусын тунемшыж-влаклан увертараш куржыныт.
9 Теве тунемшыж-влаклан увертараш кайымышт годым Иисус нуным вашлийын да каласен: «Куаныза!» Нуно лишемыныт, ончыланже сукен, вуйым савен, йолжым ӧндалыныт.
10 Иисус ойлен: «Ида лӱд, мийыза да лишыл йолташем-влаклан Галилейыш каяш каласыза. Нуно Мыйым тушто ужыт».
11 Ӱдырамаш-влак кайымеке, орол кокла гыч южышт олашке пуреныт, архиерей-влаклан мо лиймым чыла увертареныт.
12 А нунышт калык кугурак-влак дене погыненыт, каҥашен налмеке, сарзе-влаклан шуко оксам пуэныт
13 да ойленыт: «Тудын тунемшыж-влак йӱдым толыныт да малымына годым капшым шолышт наҥгаеныт манын каласыза.
14 Вуйлатыше деке тидын нерген увер миен шуэш гын, ме тудым ӱшандарена, да тыланда нимо шотыштат азапланыме ок кӱл».
15 Сарзе-влак, оксам налын, каласыме семынак ыштеныт. Нунын ойлымыштым иудей-влак коклаште тачысе кече мартеат шаркалат.
16 А латик тунемшыже Галилейыш Иисусын кӱштымӧ курык ӱмбаке каен.
17 Иисусым ужмеке, ончыланже кумык возыныт, а южышт кокытеланеныт.
18 Иисус нунын деке лишемын да каласен: «Мылам пылпомышто да мландӱмбалне пӱтынь власть пуалтын.
19 Сандене кайыза да чыла калык-влакым туныктыза. Ача, Эрге да Святой Шӱлыш лӱмеш нуным тынеш пуртыза,
20 тыланда чыла кӱштымем шуктен шогаш туныктыза. Тӱня пытымешке, Мый кече еда тендан дене пырля лиям. Аминь».
МАРКЫН ВОЗЫМО СВЯТОЙ ЕВАНГЕЛИЙ
1 ГЛАВА
1-8 Тынеш Пуртышо Иоанн. 9-13 Иисусым тынеш пуртымаш да тергымаш. 14-20 Икымше тунемшыж-влак. 21-28 Капернаумысо синагогышто. 29-34 Иисус шуко еҥым паремда. 35-39 Иисус Галилейыште туныктен каласкала. 40-45 Проказе черан еҥым паремдымаш.
1 Юмын Эрге Иисус Христосын Евангелийжын тӱҥалтышыже
2 Пророк-влакын книгаштышт тыге возымо: «Теве Тыйын ончылнет Мый Шкемын Суксем колтем, Тудо Тылат корным ямдыла.
3 Ир мландыште кычкырышын йӱкшӧ шокта: ”Господьлан корным ямдылыза! Тудын йолгорныжым вияшым ыштыза!”»89
4 Иоанн толын. Тудо еҥ-влакым ир мландыште тынеш пуртен да языкыштым касарыкташ манын, язык верч ӧкынен, тынеш пураш туныктен.
5 Тудын деке уло Иудей эл да Иерусалимысе калык лектыныт. Нуно шке языкыштым почын ойленыт, да Иоанн чыланыштымат Иордан эҥереш тынеш пуртен.
6 Иоанн верблюд меж вургемым чиен коштын, кыдалыштыже шӱштӧ ӱштӧ лийын. Тудо шурнышырчыкым да ир мӱкшын мӱйжым кочкын илен.
7 Иоанн тыге увертарен: «Мыйын почешем мый дечем Виянрак толеш. Мый Тудын йолчием кылжым, кумык лийын, рудашат ом йӧрӧ.
8 Мый тендам вӱд дене тынеш пуртем, а Тудо тендам Святой Шӱлыш дене тынеш пурташ тӱҥалеш».
9 Тудо жапыште Галилейысе Назарет гыч Иисус толын, да Иоаннлан Шкенжым Иордан эҥереш тынеш пуртыктен.
10 Вӱд гыч лекмыж годым Иисус шелалт почылтшо пылпомышым да ӱмбакыже кӧгӧрчен семын волышо Святой Шӱлышым ужын.
11 Пылпомыш гыч йӱк шоктен: «Тый Мыйын йӧратыме Эргым улат, Мыйын поро кумылем Тый денет!»
12 Тидын деч вара Святой Шӱлыш Иисусым вигак ир мландыш наҥгаен.
13 Тушто, ир мландыште, Тудо нылле кече лийын, да сатана Тудым алгаштараш тӧчен. Иисус янлык-влак коклаште лийын, Тудлан Суксо-влак служитленыт.
14 Иоанным кучен петырыме деч вара Иисус Галилейыш толын да Юмын Кугыжанышын Поро Увержым каласкален
15 ойлен: «Жап шуын, Юмын Кугыжаныш ынде лишемын. Языкым касарыктен, Юмо деке савырныза да Евангелийлан ӱшаныза!»
16 Галилей теҥыз сер воктене коштмыж годым Иисус вӱдышкӧ вапшым кышкыше Симон ден тудын Андрей шольыжым ужын. Нуно колызо лийыныт.
17 Нунылан Иисус каласен: «Мыйын почешем кайыза. Мый тендам айдеме кучышым ыштем!»
18 Нуно тунамак вапшыштым коденыт да Тудын почешыже каеныт.
19 Умбакырак торлымеке, Иисус Зеведейын Иаков ден Иоанн эргыж-влакым ужын. Нуно пушышто шинченыт да вапшым тумыштеныт.
20 Иисус нунымат тунамак ӱжын. Нуно, Зеведей ачаштым да тарлыме пашаеҥ-влакым пушеш коден, Тудын почеш каеныт.
21 Иисус тунемшыж-влак дене Капернаумыш миен. Икымше шуматкечынак Тудо синагогыш пурен да туныктен.
22 Калык Тудын туныктымыжлан ӧрын. Нуным закон туныктышо-влак семын огыл, а власть улшан семын туныктен.
23 Тиде жапыштак тысе синагогышто осал шӱлыш кучыман еҥ улмаш да кычкыраш тӱҥалын:
24 «Назарет Иисус, мемнам ит логал! Мом Тый мемнан дене ыштынет? Мемнам пытараш толынат? Кӧ улметым мый палем, Тый Юмын Святойжо улат!»
25 Но Иисус осал шӱлышым чарен каласен: «Шып лий! Кӧргыж гыч лек!»
26 Осал шӱлыш тиде еҥым чытырыктен да, чот кычкыралын, тудын кӧргыж гыч лектын.
27 Чылан чот лӱдыныт да икте-весышт деч йодыштыныт: «Мо тиде? Тиде могай у туныктымаш? Тиде Айдеме осал шӱлыш-влакланат виян кӱшта, да нунышт Тудын мутшым колыштыт».
28 Тунамак Иисус нерген ойлымо шомак уло Галилей мланде мучко шарлен.
29 Синагог гыч лектын, нуно тунамак Иаков да Иоанн дене пырля Симон ден Андрейын мӧҥгышкышт каеныт.
30 Симонын оньыкуваже шокшымужо дене черле киен, тудын нерген Иисуслан вигак ойленыт.
31 Иисус тудын деке миен, кидшым кучен да кынелаш полшен. Шокшымужо тунамак пытен, да ӱдырамаш уна-влакым ончаш тӱҥалын.
32 Кастене, кече шичмеке, Иисус деке черле-влакым да иян кид йымакыже логалше-влакым чыланыштымат намиеныт.
33 Омса ончыко уло ола погынен.
34 Иисус тӱрлӧ чер деч шуко еҥым паремден. Тудо ятыр иям поктен луктын, но нунылан ойлаш кӱштен огыл, вет Тудым, Тудо Христос улмым нуно паленыт.
35 Иисус эрдене эрак волгыжаш тӱҥалме деч ончыч кынелын, тымык верыш каен да тушто кумалын.
36 Симон да тудын дене пырля лийше-влак Иисус почеш вашкеныт.
37 Тудым мумеке, Тудлан ойленыт: «Чыланат Тыйым кычалыт».
38 Иисус нунылан манын: «Лишыл яллашке да олалашке каена. Мыланем туштат туныктен каласкалаш кӱлеш. Тидланак Мый толынам».
39 Тудо уло Галилей мучко коштын, синагоглаште увертарен каласкален, ия-влакым поктен луктын.
40 Иисус деке проказе черан еҥ лишемын, Тудын ончылан сукен шинчын да сӧрвален йодын: «Паремдынет гын, мыйым эрныктен кертат».
41 Иисус тудым чаманен, кидшым шуялтен, тудын деке тӱкнен да каласен: «Паремдынем, эрналт!»
42 Иисус тыге пелештымеке, тиде еҥын проказе черже тунамак пытен, тудо эрнен.
43 Тиде еҥым Иисус тунамак поктен колтен, но тылеч ончыч тудлан пеҥгыдын каласен:
44 «Шеклане, тидын нерген нигӧлан нимом ит ойло. Кай да шкендым иерейлан ончыкто, эрналтмет лӱмеш Моисейын кӱштымӧ надыржым намие. Тидын дене тый паремметым ончыктет».
45 Но тудо каен да шкеж дене мо лийме нерген чылалан каласкалаш тӱҥалын. Тидлан кӧра олашке Иисус еҥ ончылно пурен кертын огыл. Тудо олала деч ӧрдыжтӧ, тымык верлаште, лийын. Иисус деке калык чыла верла гычат миен.
2 ГЛАВА
1-12 Иисус йыжыҥдыме еҥым паремда. 13-17 Иисус Левийым ӱжеш. 18-22 Пӱтӧ нерген йодыш. 23-28 Иисус да шуматкече.
1 Икмыняр кече гыч Иисус уэш Капернаумыш толын, да еҥ-влак мӧҥгыштӧ улмыж нерген колыныт.
2 Вашке тушко тунар калык погынен, омса воктенат вер кодын огыл. Иисус нунылан Юмын шомакым ойлен.
3 Тудын деке ныл пӧръеҥ йыжыҥдыме еҥым нумал конден.
4 Калык шуко улмылан кӧра Иисус деке лишемын кертын огытылат, Тудын тураште пӧрт леведышым ронченыт, вакшышыште кийыше черле еҥым рож гыч волтеныт.
5 Иисус нунын ӱшанымыштым ужын да йыжыҥдыме айдемылан каласен: «Эргым, тыйын языкет кудалтыме лиеш!»
6 Тушто законым туныктышо икмыняр еҥ шинчен. Нуно шке семынышт шоненыт:
7 «Молан Тудо тыге Юмым мыскылен ойла? Юмо деч моло кӧ айдемын языкшым кудалтен кертеш?»
8 Нунын тыге шонымыштым Иисус шке шӱлышыж дене тунамак шижын да нунылан каласен: «Шӱмыштыда молан тыге шонеда?
9 Можо куштылгырак? Йыжыҥдыме еҥлан ”Тыйын языкетым Юмо кудалта” але ”Кынел, вакшышетым нал да ошкыл” манмыже?»
10 Но те пален лийза: Айдеме Эргын мланде ӱмбалне языкым кудалташ властьше уло». Иисус йыжыҥдыме еҥлан каласен:
11 «Тыланет ойлем: кынел, вакшышетым нал да мӧҥгышкет кай».
12 Чылан ончылно тудо тунамак кынелын, вакшышыжым погалтен да лектын каен. Тиде чылам чот ӧрыктарен, еҥ-влак Юмым чапландареныт да ойленыт: «Тыгайым ме нигунам ужын огынал!»
13 Иисус угыч теҥыз деке лектын. Уло калык Тудын деке толын, да Иисус нуным туныктен.
14 Йозак оксам погымо вер воктеч эртен кайымыж годым Иисус тушто Алфейын Левий эргыже шинчымым ужын да тудлан каласен: «Почешем мий». Левий кынелын да Тудын почешыже каен.
15 Вара Иисус Левийын пӧртыштыжӧ кочкын. Тудын да тунемшыж-влак дене пырля йозак погышо да моло языкан еҥ-влакат шукын кочкыныт, вет Тудын почеш коштшо коклаште тыгайже шуко лийын.
16 Нунын дене пырля Иисусын кочмыжым ужмекышт, закон туныктышо ден фарисей-влак Тудын тунемшыж-влаклан ойленыт: «Кузе Тудо йозак погышо да языкан-влак дене пырля кочкеш да йӱэш?»
17 Иисус тидым колын да нунылан каласен: «Таза еҥлан огыл эмлызе кӱлеш, а черлылан. Мый чын ыштыше-влакым огыл, языкан-влакым языкыштым касарыкташ да Юмо деке савырнаш ӱжаш толынам».
18 Иоаннын да фарисей-влакын тунемшышт пӱтым кученыт. Иисус деке толыныт да ойленыт: «Молан Иоанн ден фарисей-влакын тунемшышт пӱтым кучат, а Тыйын тунемшет-влак огыт кучо?»
19 Иисус нунылан вашештен: «Сӱан пайремыште каче дене пырля лийше уна-влак пӱтым кучен кертыт мо? Нунын пеленышт каче але улмо годым пӱтым кучен огыт керт.
20 Но тугай жап толын шуэш, кунам каче нунын деч налалтеш, тунам, тудо кечылаште, пӱтым кучат.
21 Тошто вургемеш ошемдыдыме куэм дене тумышым нигӧ ок шынде. Тыгай тумыш туртеш да вургемым кушкедеш. Рож утларак кугемеш.
22 Тошто шувышыш шуын шудымо йошкар аракам нигӧ ок опто, тыгай арака тошто шувышым кушкедеш. Аракажат йоген пыта, шувышыжат йӧрдымӧ лиеш. Шуын шудымо аракам у шувышыш оптат».
23 Икана шуматкечын Иисус шурно пасу гоч эртен. Тунемшыже-влак, кайышыштла, шурно парчам кӱраш тӱҥалыныт.
24 Фарисей-влак Иисуслан ойленыт: «Ончо, мом нуно ыштат! Тидым шуматкечын ышташ ок лий».
25 Иисус вашештен: «Кунам Давид да пеленже лийше-влак шуженыт да кочкашышт нимо лийын огыл, тунам тудын мом ыштымыж нерген те лудын огыдал мо?
26 Надыр киндым иерей-влаклан веле кочкаш лиеш гынат, Авиафар архиерей годым Давид Юмын пӧртыш пурен да тиде киндым кочкын, пырля лийше-влакланат пуэн».90
27 Вара Иисус каласен: «Шуматкече айдемылан, а айдеме шуматкечылан огыл.
28 Тыгеже Айдеме Эрге шуматкечыланат оза!»
3 ГЛАВА
1-6 Иисус кошкышо кидан еҥым паремда. 7-12 Галилей теҥыз воктене. 13-19 Иисус латкок Апостолжым ойырен налеш. 20-30 Ия тӧран вийжым кучылтеш манын, Иисусым титаклат. 31-35 Иисусын Аваже да изаж-влак.
1 Иисус адак синагогыш миен. Тушто кошкышо кидан еҥ лийын.
2 Шуматкечын Иисус тиде еҥым паремда мо манын, Тудым титаклаш амалым кычалше-влак эскереныт.
3 Иисус кошкышо кидан еҥлан ойлен: «Кынел да ончык лек».
4 Вара нунын деч йодын: «Шуматкечын мом ышташ лиеш, порым але осалым? Чоным утараш але пытараш?» Нуно нимом ойлен огытыл.
5 Шӱмышт тынар кӱэмалтмылан ойганен, Иисус ӱмбакышт шыдын ончалын да тиде еҥлан каласен: «Кидетым шуялте». Тудо шуялтен, да кидше весыж гаяк таза лийын.
6 Фарисей-влак лектыныт да Ирод велке шогышо-влак дене пырля тунамак Иисус ваштареш каҥашаш тӱҥалыныт. Нуно Тудым пытарынешт улмаш.
7 Иисус тунемшыж-влак дене пырля теҥыз деке каен. Почешыже Галилей, Иудей, Иерусалим, Идумей гыч, Иордан эҥер вес могырым, Тир ден Сидон верла гычат моткоч шуко калык миен.
8 Иисусын мом ыштымыжым чыла колын, нуно Тудын деке моткоч шукын толыныт.
9 Тудым кугу калык тӱшка ынже шыгыремде манын, тунемшыж-влаклан пушым ямдым кучаш кӱштен.
10 Вет Иисус ятыр еҥым паремден, сандене черан-влак, Тудын деке тӱкнаш манын, чылан ончыко шеҥын пуреныт.
11 Осал шӱлыш-влак, Тудым ужын, ончыланже шуҥгалтыныт да кычкыреныт: «Тый Юмын Эрге улат!»
12 Шкенжым палымым ышташ огыл манын, Иисус нуным пенгыдын шижтарен.
13 Иисус курык ӱмбаке кӱзен да, кӧм ойырен налын, Шкеж деке ӱжын. Нуно Тудын деке миеныт.
14 Латкокытшым пеленже лияш шогалтен. Тудо нуным увертарен каласкалаш колтынеже улмаш,
15 нунылан черлым паремдаш да иям поктен лукташ властьым пуэн.
16 Тиде Симон – Иисус тудым Петр манын лӱмден –,
17 Зеведейын Иаковшо ден Иаковын Иоанн шольыжо – Иисус нуным Воанергес манын лӱмден, тиде «кӱдырчын эргыж-влак» манмым ончыкта –,
18 Андрей, Филипп, Варфоломей, Матфей, Фома, Иаков – Алфейын эргыже –, Фаддей, Симон Кананит
19 да Искариот манме Иуда – тудо вараракше Иисусым ужален.
20 Нуно пӧртышкӧ пуреныт, тушко адак шуко еҥ погынен. Тидлан кӧра Иисус да тунемшыж-влак киндым кочкашат ярсен огытыл.
21 Чыла тидын нерген колмеке, Иисусын лишылже-влак Тудым пеленышт налаш каеныт. Тудо ушым йомдарен манын, еҥ-влак ойленыт.
22 Иерусалим гыч толшо закон туныктышо-влак ойленыт: «Тудын кӧргыштыжӧ веельзевул уло. Ия-влакын тӧраштын вийже дене иям поктен луктеш».
23 Тунам Иисус, нуным Шкеж деке ӱжын, нунылан туштен ойлен: «Кузе сатана шкенжым шке поктен луктын кертеш?
24 Кугыжаныш шелалтеш да шкеж ваштареш шке кынелеш гын, тудо шоген ок сеҥе,
25 да ешыште икте ваштареш весе кынелеш гын, тыгай ешат илен ок сеҥе.
26 Сатана шкенжын ваштареш шке кынелеш да кокыте шелалтеш гын, тудо шоген ок сеҥе, тудлан мучаш толын.
27 Виян озам ондак пидын пыштыде, тудын пӧртышкыжӧ пурен погыжым нигӧ аген ок керт. Пидме деч вара веле пӧртшым аген кертеш.
28 Тыланда чынак ойлем: кеч-кунар мыскыла гынат, айдемын шочшыжын кеч-могай языкшат, мыскылымыжат касаралтеш,
29 но кӧ Святой Шӱлышым мыскыла гын, тудын языкше нигунам ок касаралт. Тудо курымешлан титаканыш лукмо лиеш».
30 Кӧргыштыжӧ осал шӱлыш уло манмылан Иисус тыге ойлен.
31 Иисусын Аваже да изаж-влак толыныт. Нуно тӱжвалне шогеныт, Иисусым ӱжаш колтеныт.
32 Тудын йырже еҥ-влак шинченыт. Иисуслан каласеныт: «Уремыште Ават, изат да акат-влак Тыйым йодыт».
33 А Иисус нунылан вашештен: «Кӧ Мыйын авам да кӧ Мыйын иза-шольым-влак улыт?»
34 Тудо йырже шинчыше-влакым ончалын да каласен: «Теве Мыйын авам да иза-шольым-влак.
35 Кӧ Юмын эрыкшым91 шукта, тудо Мыйын иза-шольым, ака-шӱжарем да авам».
4 ГЛАВА
1-20 Ӱдышӧ нерген туштен ойлымаш. 21-25 Волгыдо нерген. 26-29 Урлыкаш нерген. 30-34 Горчице нӧшмӧ нерген. 35-41 Иисус тӱтан мардежым лыпландара.
1 Иисус адак теҥыз воктене туныкташ тӱҥалын. Тудын деке калык пешак шуко погынен, сандене Иисус пушыш шинчынат, сер деч торлен, а уло калык теҥыз серыште лийын.
2 Туштен ойлымо дене Иисус нуным шукылан туныктен. Туныктымыж годым нунылан ойлен:
3 «Колыштса! Теве ӱдышӧ ӱдаш лектын.
4 Ӱдымыж годым икмыняр пырче корно воктеке возын. Кайык-влак чоҥештен толыныт да нуным чӱҥген пытареныт.
5 Вес пырче-влак кӱан да шагал рокан верышке возыныт. Рок келге огыл улмылан кӧра нуно пеш вашке шытен лектыныт.
6 Кече лекмеке, озым лывыжген, вожшо укелан кӧра кошкен.
7 Икмынярже шӱкшудо коклаш возын. Шӱкшудо кушкын да нуным пызыралын. Садлан шурно лектышыже лийын огыл.
8 А икмынярже сай мландыш возын, шытен лектын, кушкын да лектышым пуэн: кудо кумло, кудо кудло, а кудыжо шӱдӧ пырчым».
9 Вара Иисус каласен: «Кӧн колышташ пылышыже уло – тек колеш!»
10 Иисус шкет кодмеке, Тудын йыр лийше-влак да латкок тунемшыже Тудын деч туштен ойлымыж нерген йодыныт.
11 Иисус вашештен: «Юмын Кугыжанышын тайныж-влакым умылаш тыланда пуымо, а тӱжвалсе-влаклан чылажат туштен каласыме гоч веле пуалтеш.
12 Сандене ”Шинчашт дене ончат да огыт уж, пылышышт дене колыт да огыт умыло, Мый декем огыт савырне, да языкыштым ом кудалте”».92
13 Вара Иисус каласен: «Тиде туштен ойлымым огыда умыло? Кузе вара те моло туштен ойлымем умылен кертыда?
14 Ӱдышӧ шомакым ӱда.
15 Корно воктене ӱдымӧ теве мом ончыкта: Юмын шомакшым айдеме колеш веле, тунамак сатана толеш да тудын шӱмеш ӱдымӧ шомакым налын кая.
16 Кӱан мландыш ӱдымӧ – тидыже Юмын шомакшым колмеке, тудым вигак шӱмыш куанен пыштыше айдеме.
17 Тыгай айдеме вожшо укелан кӧра кужу жап чытен огеш керт. Кунам Юмын шомаклан кӧра нелылык але поктылмаш толеш, тудо вигак ӧрдыжкӧ кораҥеш.
18 А шӱкшудо коклашке ӱдымӧ – тидыже Юмын шомакшым колшо айдеме,
19 но тудын шӱмышкыжӧ тиде илыш верч тургыжланымаш, поянлыкым йӧратымаш да моло кумыл шупшмаш пурат, шомакым пызырат, сандене шомак саскадыме лиеш.
20 А сай мландыш ӱдымӧ урлыкаш – тидыже Юмын шомакшым колшо да шӱмышкыжӧ пыштыше айдеме. Тыгай-влак лектышым пуат: кудо кумло, кудо кудло, а кудыжо шӱдӧ пачаш».
21 Иисус каласен: «Лампым ате йымаке але олымбал йымак шындаш кондат мо? Уке, тудым лампыпӱкеныш шындаш кондат.
22 Шылтыме нимо койде ок код, тоен шындымат пален налде ок код.
23 Кӧн колышташ пылышыже уло – тек колеш!»
24 Вара ешарен: «Мом колмыда нерген шоналтыза. Могай виса дене те виседа, тыландат, колыштшо-влаклан, тугай денак висалтеш да ешаралтеш.
25 Кӧн уло, тудлан пуалтеш. А кӧн уке гын, тудын мо улыжат налалтеш.»
26 Иисус каласен: «Юмын Кугыжаныш тыгай: мланде ӱмбаке айдеме пырчым ӱда.
27 Кече да йӱд-влак эртат. Айдеме мала да кынелеш, пырче шытен лектеш да кушкеш. Кузе тиде лиеш, айдеме ок пале,
28 мланде шке кушта. Ондак озым лектеш, кушкеш, парчам колта, вара парча пырче дене темеш.
29 Шурно шумеке, айдеме тунамак сорла дене тӱредаш колта, вет тӱредме жап шуын».
30 Иисус ойлен: «Юмын Кугыжанышым мо дене таҥастараш лиеш? Могай туштен каласыме дене тудым ончыкташ?
31 Тудо горчице нӧшмӧ гай. Мланде ӱмбаке ӱдымӧ годым горчице нӧшмӧ мландӱмбалсе чыла моло кушкыл нӧшмӧ дечат изи.
32 Ӱдымеке, кушкын шогалеш да пакчасе моло кушкыл деч кугу лиеш. Кугу укш-влакым шарен колта, нунын ӱмылешышт кавасе кайык-влакат шылын кертыт».
33 Шуко тыгай туштен каласкалымаш дене Иисус нунылан колышт кертмышт семын Юмын шомакым ойлен.
34 Туштен ойлымо деч посна Тудо туныктен огыл. А тунемшыж-влаклан посна улмышт годым чылажымат умылтарен.
35 Тудо кечынак, кастене, Иисус тунемшыж-влаклан каласен: «Вес серышке вончена».
36 Тунемшыж-влак калыкым коденыт да пушышто улшо Иисусым пеленышт налыныт. Нунын деке вес пуш-влакат ушненыт.
37 Виян тӱтан мардеж тарванен. Толкын-влак пуш тӱр гоч лупшеныт, пушышко вӱд темаш тӱҥалын.
38 А пушын шеҥгел ужашыштыже, вуйжым тоҥедыш ӱмбаке пыштен, Иисус мален. Тунемшыж-влак Тудым помыжалтеныт да каласеныт: «Туныктышо! Ме пытена. Тый тидын нерген от шоналте мо?»
39 Иисус кынелын, мардежым чарен да теҥызлан кӱштен: «Шып лий! Чарне!» Мардеж шыпланен, да моткоч тымык лийын.
40 Тудо тунемшыж-влаклан ойлен: «Молан те тыгай лӱдшӧ улыда? Кузе ӱшанымашда уке?»
41 Нуным кугу лӱдмаш авалтен, икте-весыштлан ойленыт: «Кӧ Тиде? Тудым мардежат, теҥызат колыштыт!»
5 ГЛАВА
1-20 Осал шӱлышаным паремдымаш. 21-43 Ӱдырым ылыжтымаш да вӱр йогымо черан ӱдырамашым паремдымаш.
1 Нуно теҥызын вес серышкыже, Гадара кундемыш, миеныт.
2 Иисусын пуш гыч волымекыже, осал шӱлыш кучыман пӧръеҥ Тудын ваштареш шӱгарла гыч тунамак лектын.
3 Тиде еҥ шӱгар-влакыште илен. Тудым нигӧ шинчырленат кертын огыл.
4 Кунар гана тудым кидге-йолге шинчырленыт гынат, тудо эреак шинчырым кӱрыштын, кӱртньӧ кепшылым шалатылын. Нигӧ тудым лыпландарен кертын огыл.
5 Йӱдшӧ-кечыже тудо шӱгарлаште да курыклаште лийын, кычкырен да шкенжым кӱэш кырен.
6 Иисусым тора гыч ужынат, куржын миен, Тудын ончылан вуйым савен сукен
7 да виян кычкыралын: «Иисус, Кӱшнысӧ Юмын Эргыже, Тыйын мый денем мо пашат? Юмын ончылно сӧрвален йодам, мыйым ит орландаре!»
8 Вет Иисус каласен: «Осал шӱлыш, тиде айдеме кӧргӧ гыч лек!»
9 Вара йодын: «Тыйын лӱмет кузе?» Тудо вашештен: «Легион мыйын лӱмем. Ме шукын улына».
10 Тиде кундем гыч нуным поктен колташ огыл манын, тудо Иисусым чот сӧрвален.
11 Тушто, курык воктене, кугу сӧсна кӱтӱ коштын.
12 Осал шӱлыш-влак Иисус деч йодыныт: «Мемнам сӧсна кӱтӱшкӧ колто, нунын кӧргыш пураш эрыкым пу».
13 Иисус нунылан тунамак эрыкым пуэн. Осал шӱлыш-влак лектыныт да сӧсна кӧргыш пуреныт. Уло кӱтӱ, кок тӱжем наре сӧсна, тура сер гыч теҥызыш керылтын да пурен каен.
14 Кӱтӱчӧ-влак куржыныт да тидын нерген олаште, яллаште каласкаленыт. Мо лиймым ончаш еҥ-влак миеныт.
15 Иисус деке мийымекышт, ия легион кучем гыч лекше еҥым ужыныт, тудо вургеман да яндар уш-акылан шинчен. Нуно моткоч лӱдыныт.
16 Ужшо-влак тиде еҥ да сӧсна-влак дене мо лийме нерген нунылан каласкаленыт.
17 Еҥ-влак Иисусым шке кундемышт гыч каяш сӧрвалаш тӱҥалыныт.
18 Кунам Иисус пушыш шинчын, ия кучем гыч лекше еҥ Тудын пелен лияш йодын.
19 Иисус келшен огыл, каласен: «Мӧҥгышкет кае, да мом тыланет Господь ыштен, кузе тыйым чаманен, мӧҥгысет-влаклан ойло».
20 Тиде еҥ каен да тудын дене Иисус мом ыштыме нерген Декаполис93 кундемыште каласкалаш тӱҥалын. Тудын ойлымыжо чыламат ӧрыктарен.
21 Иисус, пушыш шинчын, мӧҥгеш вес могырыш вончымеке, йырже шуко калык погынен. Тудо теҥыз серыште лийын.
22 Теве тушко синагогын Иаир лӱман ик вуйлатышыже миен. Иисусым ужмеке, Тудын йол воктекыже кумык возын
23 да чот сӧрвален: «Мыйын ӱдырем колаш кия. Утаралтше, илыше кодшо манын, тудын деке миен, кидетым ӱмбакыже пыште!»
24 Иисус тудын дене пырля каен. Иисус почеш моткоч шуко калык тарванен. Чылан Тудым шыгыремденыт.
25 Калык тӱшкаште латкок ий вӱр йогымо чер дене орланыше ӱдырамаш лийын.
26 Тудо шуко эмлызе дене йӧсым чытен эмлалтын, тидлан чыла погыжым пытарен, да нимогай пайдам налын огыл, утларак веле начарештын.
27 Тудо Иисус нерген колын, калык кокла гыч Тудын деке шеҥгечше миен, вургемжым тӱкалтен.
28 «Тудын вургемышкыже тӱкнем веле гынат, утаралтам», – шонен ӱдырамаш.
29 Тунамак вӱр йогымыжо чарнен. Капыштыже чер пытымым тудо шижын.
30 Иисус кӧргыж гыч вий лекмым вигак шижын. Тудо калык коклаште савырнен да йодын: «Кӧ Мыйын вургемышкем тӱкныш?»
31 Тунемшыж-влак Тудлан каласеныт: «Тыйым тынар калык шыгыремда, а Тый кӧ тӱкнымӧ нерген йодат?»
32 Тидым ыштышым ужаш манын, Иисус йыр ончалын.
33 Лӱдмыжлан кӧра чытырыше ӱдырамаш, шкеж дене мо лиймым пален, Тудын деке миен, кумык возын да чыла чыным ойлен.
34 Иисус тудлан каласен: «Ӱдырем, тыйым ӱшанымашет утарен! Тыныслык дене кай да таза лий».
35 Иисус але ойленат пытарен огыл, синагог вуйлатышын пӧртшӧ гыч уверым конденыт: «Тыйын ӱдырет колен, мом эше Туныктышым азапландарет?»
36 Иисус нине мутым колын да Иаирлан каласен: «Ит лӱд, ӱшане гына!»
37 Шкеж дене пырля Петрым, Иаковым да тудын Иоанн шольыжым гына налын. Молылан иктыланат почеш мияш кӱштен огыл.
38 Синагог вуйлатышын пӧртышкыжӧ миен шумеке, йӱк-йӱаным колын, мӱгырен шортшо-влакым ужын.
39 Иисус пӧртыш пурен да каласен: «Те молан йӱкланеда да шортыда? Ӱдыр колен огыл, тудо мала».
40 Тудым воштылыныт. Но Иисус чылаштымат поктен луктын. А Шкеже ӱдырын ачажым, аважым да пеленже лийше-влакым налын, ӱдыр кийыме пӧлемыш пурен.
41 Йочан кидшым кучен, Иисус тудлан каласен: «Талифа куми!» Тидыже «Ӱдыр, тылат ойлем: кынел» манме лиеш.
42 Ӱдыр тунамак кынелын да кошташ тӱҥалын. Тудлан латкок ий наре лийын. Чылан моткочак ӧрыныт.
43 Мо лийме нерген нигӧлан каласкалаш огыл манын, Иисус чоткыдын кӱштен. А ӱдырлан кочкаш пуаш шӱден.
6 ГЛАВА
1-6 Назаретыште илыше-влак Иисуслан огыт ӱшане. 7-13 Иисус латкок Апостолжым колта. 14-29 Тынеш Пуртышо Иоаннын колымыжо. 30-44 Вич тӱжем еҥым теммеш пукшымаш. 45-52 Иисус вӱд ӱмбач кая. 53-56 Геннисаретыште черле-влакым паремдымаш.
1 Иисус тушечын лектын каен да кушмо кундемышкыже толын, тунемшыж-влакат пырля лийыныт.
2 Шуматкече шумеке, Тудо синагогышто туныкташ тӱҥалын. Иисусым колыштшо-влак коклаште шукышт ӧрын йодыштыныт: «Кушечын Тудын чыла тиде? Могай кугу уш-акыл Тудлан пуалтын? Могай чудо-влак Тудын кид дене ышталтыт!
3 Тудыжо плотник, Мариян эргыже, Иаковын, Иосийын, Иудан да Симонын шольышт огыл мо? Тудын акаж-влакат мемнан коклаште огытыл мо?» Нуно Тудлан ӱшанен огытыл.
4 Но Иисус нунылан каласен: «Шке олаштыже, родо-тукым коклаштыже да суртыштыжо веле пророк чап деч посна лиеш».
5 Тудо тыште нимогай чудым ыштен кертын огыл. Икмыняр еҥым гына, ӱмбакышт кидым пыштен, паремден.
6 Нине еҥын ӱшанышт укелан Иисус ӧрын. Вара Иисус тиде кундемысе илемлаште коштын да туныктен.
7 Иисус латкок тунемшыжым ӱжын да кокыт дене шеледен колташ тӱҥалын. Тудо нунылан осал шӱлышым поктен лукташ вийым пуэн
8 да корнышко пондо деч молым нимом налаш кӱштен огыл: киндымат, сумкамат, ӱштеш оксамат,
9 но йолышко тыглай йолчиемым чияш, а кок вургемым чияш огыл.
10 Нунылан ойлен: «Пӧртышкӧ пурымекыда вес вере кайымешкыда туштак илыза.
11 Иктаж-могай верыште тендам огыт пурто, але ынешт колышт гын, тушеч лекса да йол гычда пуракым почкалтыза. Тидыже нунылан ончылгоч шижтарымаш лиеш. Чынак тыланда ойлем: суд кечын Содом ден Гоморралан тиде ола деч куштылгырак лиеш».
12 Тунемше-влак каеныт, языкым касарыкташ да Юмо деке савырнаш туныктен коштыныт.
13 Нуно шуко иям поктен луктыныт да шуко черлым ӱй дене шӱрен паремденыт.
14 Ирод94 кугыжат Иисус нерген колын, вет Тудын лӱмжӧ чыла вере палыме лийын. Ирод ойлен: «Тиде Тынеш Пуртышо Иоанн колымаш гыч ылыжын, сандене Тудын гоч тыгай чудо-влак лийыт».
15 Весышт – Илия манын ойленыт. А кумшышт – пророк але пророк кокла гыч иктыж гай маныныт.
16 Тидын нерген колмеке, Ирод каласен: «Тиде мыйын кӱштымем почеш вуйжым руал ойырымо Иоанн. Тудо колымаш гыч ылыжын».
17 Ирод шкеже Иоанным кучаш кӱштен да казаматыш петырен улмаш. Тидым Филипп изажын Иродиада ватыжлан кӧра ыштен. Иродиадам Ирод марлан налын,
18 сандене Иоанн тудлан каласен: «Тыланет изатын ватыж дене илаш ок лий».
19 Но Иродиада Иоаннлан сырымым кӧргыштыжӧ кучен да тудым пушташ шонен. Туге гынат кертын огыл.
20 Ирод пален: Иоанн чын ыштыше да святой айдеме, сандене тудын деч лӱдын да тудым арален. Иоаннын ойлымыжым колыштын, Ирод шуко ыштен, тудым колышташ йӧратен.
21 Иродиадалан келшыше йӧн Иродын шочмо кечын лектын. Ирод чыла тӧралан, сарзе-влакын вуйлатышыштлан да Галилейысе эн пагалыме еҥ-влаклан пайремым ыштен.
22 Иродиадан ӱдыржӧ тушко пурен да куштен, Иродланат, тудын дене пырля кочшо унаж-влакланат чот келшен. Кугыжа ӱдырлан каласен: «Мом шонет – йод, мый пуэм».
23 Тудлан эше товатлен: «Кеч-мом йодат гынат, пел кугыжанышем марте пуэм».
24 Ӱдыр лектын да аваж деч йодын: «Мом йодаш?» Аваже вашештен: «Тынеш Пуртышо Иоаннын вуйжым».
25 Ӱдыр тунамак кугыжа деке писын пурен да каласен: «Тынеш Пуртышо Иоаннын вуйжым мыланем, кӱмыжеш пыштен, кызытак пу».
26 Кугыжа чот ойганен, но чыла уна ончылно товатлымыжлан кӧра тореш ынеж каласе улмаш.
27 Иоаннын вуйжым кондаш кӱштен, тудо тунамак оролым колтен.
28 Орол казаматыш каен да Иоаннын вуйжым руал ойырен. Вара тудым кӱмыжыш пыштен конден да ӱдырлан пуэн. А ӱдыр аважлан пуэн.
29 Иоаннын тунемшыж-влак, тидын нерген колмеке, толыныт, тудын капшым налыныт да шӱгарыш пыштеныт.
30 Апостол-влак Иисус деке погыненыт да мом ыштымышт, калыкым молан туныктымышт нерген чылажымат ойленыт.
31 Иисус нунылан каласен: «Ӧрдыжкырак, тымык верыш, посна каена, тушто изиш каналтыза». Вет шуко еҥ толмо-кайымылан кӧра нунын кочкашыштат жапышт лийын огыл.
32 Нуно, пушыш шинчын, тымык верыш посна каеныт.
33 Но шукышт кайымыштым ужыныт да нуным паленыт, почешышт чыла ола гыч куржыныт, тушко ондакрак миен шуыныт да Тудын деке погыненыт.
34 Серыш лекмеке, шуко калыкым ужынат, Иисус нуным чаманен. Еҥ-влак кӱтӱчӧ деч посна кодшо шорык тӱшка гай лийыныт. Нуным шукылан туныкташ тӱҥалын.
35 Ятыр жап эртымеке, тунемшыж-влак Иисус деке миеныт да ойленыт: «Вержат тыште калык илыдыме, ынде жапат шуко эртен.
36 Калыкым колто. Тек нуно лишыл яллашке да илемлашке каят да шкаланышт киндым налыт, вет кочкаш нимошт уке».
37 Но Иисус вашештен: «Те нунылан кочкаш пуыза». Тунемшыж-влак каласеныт: «Ме кок шӱдӧ динарийлан киндым налаш кайышаш да нунылан кочкаш пуышаш улына мо?»
38 Тудо йодын: «Тендан кунар киндыда уло? Мийыза, ончалза». Пален налмекышт, нуно ойленыт: «Вич сукыр кинде да кок кол».
39 Иисус калыкым ужар шудо ӱмбаке тӱшкан-тӱшкан шындаш кӱштен.
40 Витле да шӱдӧ еҥ дене чыланат радам дене шинчыныт.
41 Иисус вич кинде ден кок колым кидыш налын, пылпомышко ончалын да благословитлен. Вара киндым тодылын, калыклан пуэдышт манын, тунемшыж-влаклан пуэн. Тиде кок колымат чылалан пайлен.
42 Чылан теммешке кочкыныт.
43 Кодшо катыш дене латкок комдым поген теменыт. Тыгак кодшо колымат погеныт.
44 Кочшо пӧръеҥ-влак вич тӱжем нарын лийыныт.
45 Тунамак Иисус тунемшыж-влаклан, пушыш шинчын, вес велысе Вифсаида велке Шкеж деч ондакрак вончаш кӱштен. А Шкеже калыкым ужатен колташ кодын.
46 Нуным колтымеке, курыкыш кумалаш каен.
47 Кас шуын. Пуш теҥыз покшелне улмаш, а Иисус шкетын серыште лийын.
48 Тунемшыж-влакын мардеж ваштареш пуш дене нелын ийын кайымыштым ужынат, Иисус йӱдым, нылымше орол годым, теҥыз ӱмбач ошкеден толын да нунын воктеч эртен кайынеже улмаш.
49 Теҥыз ӱмбач ошкылшо Иисусым ужмекышт, тунемшыж-влак шинчаланна коеш шоненыт да кычкыраш тӱҥалыныт.
50 Чыланат Тудым ужыныт да моткоч лӱдыныт, но Иисус тунамак нунын дене мутланаш тӱҥалын да каласен: «Чот шогыза, ида лӱд, тиде Мый улам».
51 Тудо нунын деке пушыш шинчын, мардеж чарнен. Тунемшыж-влак ӧрын-лӱдын шогеныт.
52 Нуно але кинде дене лиймымат умылен огытыл. Нунын шӱмышт кӱэмалтше улмаш.
53 Вес веке вончымеке, нуно Геннисарет кундемыш шуыныт да серыш лектыныт.
54 Пуш гыч волен гына шуктеныт, тусо калык Иисусым пален
55 да тиде кундем мучко куржтал савырнен. Кушто улмыж нерген колмеке, черле-влакым тушко вакшышеш нумал кондаш тӱҥалыныт.
56 Кушко гына Тудо миен, – олашке, ялышке але илемышке, – черле-влакым уремыш нумал луктыныт да кеч Тудын вургем урвалтыж деке тӱкнаш черле-влаклан эрыкым пуаш Иисус деч йодыныт. Тудын деке тӱкнышӧ-влак чылан паремыныт.
7 ГЛАВА
1-23 Кугезе-влакын йӱлашт. 24-30 Финикий ӱдырамашын ӱшанымыже. 31-37 Чокракым паремдымаш.
1 Иисус деке Иерусалим гыч фарисей да законым туныктышо икмыняр еҥ погынен.
2 Тудын тунемшыж кокла гыч икмынярышт амыргыше кид дене, кидым мушде киндым кочмыштым ужмеке, нуным шылталеныт.
3 Вет фарисей ден чыла моло иудей, кугезыштын тошто йӱлаштым шуктен, кидым сайын мушде огыт коч.
4 Пазар гыч толмекышт, нуно мушкылтде огыт коч. Эше шуко моло йӱлам шуктат, мутлан, коркам, кӧршӧкым, вӱргене подым да олымбалым мушмо йӱлаштым.
5 Вара фарисей ден закон туныктышо-влак Иисус деч йодыныт: «Молан Тыйын тунемшет-влак ача-кочана-влакын йӱлашт почеш огыт иле? Молан нуно мушдымо кид дене киндым кочкыт?»
6 Тудо нунылан каласен: «Сайла кояш тӧчышӧ-влак, тендан нерген Исаия пророк чын ойлен. Возымо: ”Тиде калык Мыйым шомак дене пагала, но нунын шӱмышт Мый дечем пешак мӱндырнӧ.
7 Арам нуно Мылам кумалыт: Мыйын туныктымем олмеш айдемын кӱштымым веле туныктат”.95
8 Те Юмын кӱштымыж деч кораҥында, айдемын илыш-йӱлажым кучеда. Те кружкам да коркам мушкыда да тыгайым эше шуко молым ыштеда».
9 Иисус умбакыже ойлен: «Шкендан йӱладам шукташ манын, те Юмын кӱштымыжым моштен кораҥдеда.
10 Моисей каласен: ”Шке ачат-аватым пагале”, тыгак ”Кӧ шке ача-аваж нерген осал мутым ойла, тудым тек пуштыт”.96
11 А те вес семын ойледа. Кӧ ачажлан але аважлан ”Мом тыланет пуышаш улам ыле, тиде корван97 – тидым Юмылан сӧренам” манеш гын,
12 шке ачажлан але аважлан ок полшо гынат йӧра маныда.
13 Тыге те Юмын шомакшым шкендан йӱлада дене ӧрдыжеш кодеда. Тыгайым те шуко ыштеда».
14 Иисус уло калыкым Шкеж деке ӱжын да каласен: «Мыйым чыланат колыштса да умылыза.
15 Айдемын кӧргыш тӱжвач пурышо нимоат тудым амыртен огеш керт. Мо айдемын кӧргыж гыч лектеш, тидыже тудым амырта.
16 Кӧн колышташ пылышыже уло – тек колеш!»
17 Кунам Иисус калык кокла гыч пӧртышкӧ пурен, тунемшыж-влак Тудын деч туштен каласымыж нерген йодыныт.
18 Тудо каласен: «Теат огыда умыло мо? Айдеме кӧргыш тӱжвач пурышо кокла гыч нимоат тудым амыртен огеш керт. Тидым огыда умыло мо?
19 Тиде айдемын шӱмышкыжӧ огыл, а пагарышкыже логалын, тӱжваке лектеш». Тыге кеч-могай кочкышым ару манын.
20 Тудо умбакыже ойлен: «Айдемын кӧргыж гыч мо лектеш, тудо айдемым амырта.
21 Кӧргӧ гыч, айдемын шӱмжӧ гыч осал шонымаш, яжарланымаш, еҥ вате дене коштмаш, пуштмаш,
22 шолыштмаш, опкынланымаш, осаллык, ондалымаш, вожылдымаш, кӧранымаш, мыскылымаш, кугешнымаш, ушдымылык лектыт.
23 Чыла тиде осалже айдемын кӧргӧ гыч лектеш да тудым амырта».
24 Иисус тушечын Тир да Сидон кундемышке каен. Тудо ик пӧртышкӧ пурен да тидын нерген нигӧ ынже пале манын шонен, туге гынат шинчаш перныде кодын кертын огыл.
25 Тудын толмыж нерген ик ӱдырамаш пален налын, ӱдыржӧ осал шӱлыш кучыман улмаш. Иисус деке ӱдырамаш миен да йол воктекыже кумык возын.
26 Ӱдырамаш чын Юмым палыдыме улмаш, Сирийысе Финикийыште шочын. Тудо ӱдыржын кӧргыж гыч иям поктен лукташ Иисусым сӧрвален.
27 Иисус тудлан каласен: «Тек ондак йоча-влак кочкын темыт. Нунын деч киндым шупшын налын, пийлан кудалташ сай огыл».
28 «Туге, Господь, – вашештен ӱдырамаш, – но пий-шамычат йоча-влакын камвозыктымо пудыргым ӱстел йымалне кочкыт».
29 Иисус тудлан каласен: «Тыге каласыметлан кӧра кае, ӱдыретын кӧргыж гыч ия лектын».
30 Ӱдырамаш мӧҥгыжӧ миен да йочажым вакшышыште кийышым ужын. Ия тудын кӧргыж гыч лектын улмаш.
31 Иисус адак Тир да Сидон кундем гыч лектын да Декаполис верла гоч Галилей теҥыз деке миен.
32 Иисус деке чокрак да йӧсын ойлышо еҥым конденыт да тудын ӱмбаке кидым пышташ йодыныт.
33 Иисус тиде еҥым калык тӱшка деч ӧрдыжкӧ наҥгаен, парняжым тудын пылышышкыже пыштен, шӱвалын да тудын йылмыжым тӱкалтен,
34 вара пылпомышко ончалын, кугун шӱлалтен да тудлан каласен: «Еффафа!» Тиде мутшо «почылт» манме лиеш.
35 Тиде еҥын пылышыже тунамак почылтын да йылмыжат рудалтын. Тудо раш ойлаш тӱҥалын.
36 Тидын нерген Иисус нигӧланат каласкалаш кӱштен огыл, но Тудо кунар утларак чарен, еҥ-влак тунар шукырак каласкаленыт.
37 Нуно чот ӧрын ойленыт: «Тудо чыла сайын ышта: чокрак-влакым колын кертшым ышта, йылмыдыме-влакым – ойлен кертшым!»
8 ГЛАВА
1-10 Ныл тӱжем еҥым пукшымаш. 11-13 Юмын палым ончыкташ йодмаш. 14-21 Ирод ден фарисей-влакын руышт. 22-26 Вифсаидаште сокырым паремдымаш. 27-30 Петр Иисусым Христос манеш. 31-38 – 9:1 Иисус Шкенжын колымыж да ылыжмыж нерген каласкала.
1 Тиде кечылаштак моткоч шуко еҥ погынен, а кочкашышт нимо лийын огыл. Иисус тунемшыж-влакым Шкеже деке ӱжын да каласен:
2 «Нине еҥым чаманем. Нуно ынде кум кече Мый денем пырля улыт, а кочкашышт нимо уке.
3 Мый нуным шужышым мӧҥгышкышт колтем гын, корнеш ярнат. Южышт тора гыч толшо улыт».
4 Тунемшыж-влак Тудлан вашештеныт: «Чылам пукшаш манын, тыште, ир мландыште, кушеч тынар киндым налаш лиеш?»
5 Иисус нунын деч йодын: «Тендан киндыда кунар уло?» Нуно вашештеныт: «Шымыт».
6 Иисус калыклан мланде ӱмбалан верланаш кӱштен. Вара тиде шым киндым налын, Юмылан таум ыштен, тодылын да тунемшыж-влаклан, пуэдышт манын, пуэн. А нунышт киндым калыклан пуэденыт.
7 Нунын икмыняр изи колыштат лийын. Иисус тидымат благословитлен да шеледен пуаш кӱштен.
8 Чылан кочкын темыныт. Вара кодшо кинде катышым шым комдым погеныт.
9 Кочшо-влак ныл тӱжем нарын лийыныт. Иисус калыкым колтен,
10 тунамак тунемшыж-влак дене пырля пушышко шинчын да Далмануф кундемыш каен.
11 Иисус деке фарисей-влак ӱчашаш манын миеныт. Тудым тергаш шонен, палдарыше палым ончыкташ йодыныт.
12 Иисус келгын шӱлалтен да пелештен: «Молан тиде тукым палдарыше палым йодеш? Мый тыланда чынак ойлем, тиде тукымлан пале ок пуалт».
13 Нуным коден, уэш пушыш шинчын да вес серыш вончен.
14 Тунемшыж-влак пеленышт киндым налаш монденыт. Пушышто нунын ик сукыр гына лийын.
15 Иисус нунылан кӱштен: «Ончыза, фарисей-влакын руышт деч да Иродын ружо деч шекланыза».
16 А нуно шке коклаштышт шонкаленыт: «Мемнан киндына уке».
17 Тидым пален, Иисус каласен: «Те молан киндына уке манын ойледа? Те алят огыда ыҥле да огыда умыло мо? Шӱмда алят кӱэмалтше мо?
18 Тендан шинчада уло, огыда уж? Пылышда уло, огыда кол? Огыда шарне?
19 Вич сукыр киндым вич тӱжем еҥлан тодыл пуымем деч вара те кодшо катышыж дене мыняр комдым теменда?» «Латкокытым», – вашештеныт.
20 «А кунам Мый шым сукыр киндым ныл тӱжем еҥлан тодыл пуэнам, мыняр комдо кодшо катышым погенда?» «Шымытым», – вашештеныт нуно.
21 Иисус нунылан каласен: «Те кузе огыда умыло?»
22 Вифсаидаш толмекыже, Иисус деке сокырым конденыт да тудын деке тӱкнаш йодыныт.
23 Иисус сокыр еҥым кидше гыч кучен, ял гыч вӱден луктын. Вара тудын шинчашкыже шӱвалын, ӱмбакыже кидшым пыштен да йодын: «Иктаж-мом ужат?»
24 Тудыжо ончалын да ойлен: «Мый эртен кайыше еҥ-влакым ужам, нуно пушеҥгыла койыт».
25 Иисус тудын шинчаж ӱмбаке уэш кидшым пыштен. Иисус тудлан ончалаш кӱштен, да тудо паремын, чыла раш ужаш тӱҥалын.
26 Иисус тудым мӧҥгыжӧ колтен да каласен: «Ялышке ит пуро да тушто тидын нерген нигӧлан ит каласкале».
27 Иисус тунемшыж-влак дене пырля Филипп-Кесарий воктенысе яллашке каен. Корнышто Иисус нунын деч йодын: «Мыйым калык кӧлан шотла?»
28 Тунемшыж-влак вашештеныт: «Иктышт – Тынеш Пуртышо Иоаннлан, весышт – Илиялан, кумшышт – пророк кокла гыч иктыжлан».
29 Тудо нунын деч йодын: «А те кузе шотледа, Мый кӧ улам?» Петр вашештен: «Тый Христос улат».
30 Шкеж нерген нигӧлан каласаш огыл манын, Иисус нуным чарен.
31 Вара Айдеме Эргын шуко орлыкым ужшашыж нерген Иисус тунемшыж-влаклан туныкташ тӱҥалын. Калык кугурак, архиерей ден закон туныктышо-влак Тудым йӧрдымыш луктыт. Тудым пуштыт, но кум кече гыч Тудо ылыж кынелеш.
32 Тидын нерген шылтыде ойлен. А Петр Иисусым ӧрдыжкӧ ӱжын да шӧрен ойлаш тӱҥалын.
33 Но Иисус савырнен, тунемшыж-влак ӱмбаке ончалын да Петрлан пеҥгыдын каласен: «Кораҥ Мый дечем, сатана! Тыйын шонымет айдемын, а Юмын огыл».
34 Вара Иисус калыкым да тунемшыж-влакым Шкеж деке ӱжын да каласен: «Кӧ почешем кайынеже, шке эрыкшым98 кудалтыже, шке ыресшым налже да почешем ошкылжо.
35 Вет кӧ шке чонжым утарынеже, тудо йомдара, а кӧ чонжым Мыйын верч да Поро Увер верч йомдара, тудо чонжым утара.
36 Уло тӱням кидышкыже налеш, но чонжылан зияным конда гын, айдемылан могай пайда?
37 Айдеме мо дене чонжым сулен налеш?
38 Яжарланыше да языкан тиде тукым коклаште Мый дечем да Мыйын шомакем деч кӧ вожылеш, Айдеме Эргат Ачажын чапше дене святой Суксо-влак дене пырля толмыж годым тудын деч вожылеш».
9 ГЛАВА
2-13 Волгалт вашталтмаш. 14-29 Осал шӱлыш дене орланыше рвезым паремдымаш. 30-32 Иисус угычын Шкенжын колымыж да ылыжмыж нерген каласкала. 33-37 Кӧжӧ кугурак? 38-41 Кӧ мемнан ваштареш огыл, тудо мемнан верч. 42-50 Алгаштарыме нерген.
1 Тудо нунылан эше каласен: «Тыланда чынак ойлем: Юмын Кугыжанышын уло куат дене толмыжым ужмешке, тыште шогышо кокла гыч южышт огыт коло».
2 Куд кече гыч Иисус пеленже Петрым, Иаковым, Иоанным налын да нуным кӱкшӧ курык ӱмбаке посна намиен. Тушто нунын ончылно волгалт вашталтын.
3 Тудын вургемже йылгыжше, лум гай моткоч ошо лийын. Тӱнямбалсе ик ошемдышат тыге ошемден ок керт.
4 Нунылан Илия ден Моисей конченыт да Иисус дене мутланеныт.
5 Петр Иисуслан каласен: «Равви! Тыште улмына моткоч сай. Айста кум омашым ыштена: иктым Тыланет, иктым Моисейлан да Илиялан иктым».
6 Тунемше-влак пеш чот лӱдыныт, сандене Петр мом ойлымыжымат пален огыл.
7 Но тиде жапыште нуным пыл леведын, а пыл лоҥга гыч йӱк шоктен: «Тиде Мыйын йӧратыме Эргым, Тудым колыштса!»
8 Тунамак, йырымваш ончалмекышт, воктенышт Иисус деч молым ынде нигӧм ужын огытыл.
9 Курык гыч волымышт годым Тудо кӱштен ойлен: «Айдеме Эргын колымаш гыч ылыж кынелмешкыже, мом ужмыдам нигӧлан ида каласкале».
10 Нуно Иисусын мутшым ушыш пыштеныт да, колымаш гыч ылыж кынелмаш мом ончыкта манын, икте-весышт деч йодыштыныт.
11 Тунемшыж-влак Иисус деч йодыныт: «Но кузе законым туныктышо-влак ондак Илия толшаш манын ойлат?»
12 «Чын, – вашештен Иисус, – Илия ондак толеш да чылажымат тӧрлен ямдыла. А возымо семын Айдеме Эрге шуко орланышаш да ӱлык шындыме лийшаш.
13 Тыланда ойлем: Илият ынде толын, тудын дене мом шонымыштым ыштеныт. Тудын нерген тыгак возымо».
14 Моло тунемшыж-влак деке мӧҥгеш пӧртылмекыже, Иисус нунын йыр шуко калыкым да тунемше-влак дене ӱчашыше закон туныктышо-влакым ужын.
15 Иисусым ужмеке, уло калык ӧрын, еҥ-влак Тудын деке куржын миеныт да саламленыт.
16 Иисус закон туныктышо-влак деч йодын: «Мо нерген те нунын дене ӱчашеда?»
17 Еҥ тӱшка гыч икте вашештен: «Туныктышо, мый Тый декет йылмыдыме шӱлыш кучыман эргым конденам.
18 Кеч-кушто осал шӱлыш тудым куча, мланде ӱмбаке йӧрыкта. Эргымын умша гычше шоҥ лектеш, тудо пӱйым пуреш, тӱҥеш. Мый тунемшет-влак деч эргымын кӧргӧ гыч осал шӱлышым поктен лукташ йодынам, но нуно кертын огытыл».
19 Иисус каласен: «О, ӱшаныдыме тукым! Мыняр Мылам эше тендан дене лийман? Мыняр Мылам тендам чытыман? Тудым Мый декем кондыза».
20 Рвезым Тудын деке конденыт. Иисусым ужын, осал шӱлыш рвезым тунамак чытырыктен. Рвезе мланде ӱмбаке йӧрлын, пӧрдалын, да умша гычше шоҥ лекташ тӱҥалын.
21 Ачаж деч Иисус йодын: «Кунамсек тудын дене тыге лийын?» Тудо вашештен: «Йоча годсекак.
22 Пытараш манын, осал шӱлыш тудым шуко гана тулышкат, вӱдышкат шуэн. Но иктаж-мом ыштен кертат гын, мемнам чамане, мыланна полшо!»
23 Иисус тудлан каласен: «Иктаж-мыняр ӱшанен кертат гын – ӱшаныше чыла ыштен кертеш».
24 Йочан ачаже тунамак шинчавӱд йӧре кычкыралын: «Господь, мый ӱшанем! Ӱшанен моштыдымемлан полшо».
25 Калык погынымым ужын, Иисус осал шӱлышлан шӱден: «Йылмыдыме да соҥгыра шӱлыш, Мый тыланет кӱштем: тудын кӧргӧ гыч лек да ит пӧртыл!»
26 Осал шӱлыш кычкыралын, рвезым чот чытырыктен да кӧргыж гыч лектын. Рвезе колышо гай лийын. «Колыш», – ятыр еҥ ойлен.
27 Но Иисус тудым кидше гыч кучен, кынелашыже полшен, рвезе кынел шогалын.
28 Кунам Иисус пӧртышкӧ пурен, тунемшыж-влак, Тудын дене шкет кодмеке, йодыныт: «Молан ме тиде шӱлышым поктен луктын кертын огынал?»
29 Иисус вашештен: «Тыгай шӱлышым кумалме да пӱтым кучымо дене веле поктен лукташ лиеш».
30 Иисус ден тунемшыж-влак, тиде верым коден, Галилей вошт эртен каеныт. Нунын кушто улмыштым Иисус ынеже палдаре улмаш.
31 Тудо тунемшыж-влакым туныктен да нунылан ойлен: «Айдеме Эрге айдеме кидышке пуалтеш, да Тудым пуштыт. Пуштмеке, кумшо кечын Тудо ылыж кынелеш».
32 Но тиде шомакым нуно умылен огытыл, а Тудын деч йодаш лӱдыныт.
33 Иисус Капернаумыш толын. Пӧртышкӧ пурымекыже, Тудо нунын деч йодын: «Те корнышто мо нерген кутырышда?»
34 Но тунемшыж-влак нимом пелештен огытыл, вет нуно шке коклаштышт кӧжӧ кугурак манын корнышто ӱчашеныт.
35 Тунам Иисус шинчын, шке йырже латкок тунемшыжым поген да каласен: «Кӧ эн ончылно лийнеже, тек тудо эн шеҥгелне да чылалан тарзе лиеш».
36 Иисус йочам налын, нунын коклашке шогалтен, ӧндалын да ойлен:
37 «Кӧ тидын гай ик йочам Мыйын лӱмем верч йӧратен налеш гын, Мыйым налеш. А кӧ Мыйым налеш, тудо Мыйым огыл, Мыйым Колтышым налеш».
38 Иисуслан Иоанн каласен «Туныктышо! Тыйын лӱмет дене иям поктен лукшо ик еҥым ужынна. Тудо мемнан дене пырля огыл, садлан ме тудым чарышна».
39 Но Иисус вашештен: «Тудым ида чаре. Кӧ Мыйын лӱмем дене чудым ышта, тудо Мыйын нерген вигак осалым ойлен ок керт.
40 Кӧ тендан ваштареш огыл, тудо тендан верч шога.
41 Тыланда чынак ойлем: Мыйын лӱмемлан кӧра да Христосын улмыланда верч кӧ тыланда корка вӱдым йӱаш пуа гынат, тудо суапым налде ок код.
42 А Мыланем ӱшаныше тыгай изирак-влак кокла гыч иктыжым чын корно гыч кӧ кораҥда гын, тудын шӱйышкыжӧ вакшкӱм сакен, теҥызыш шуат гын, тудлан сайрак лиеш ыле.
43 Кидет тыйым алгаштарынеже гын, тудым руал шу. Тамыкысе йӧрташ лийдыме тулыш кок кидан логалмешке, илышыш пел кидан пураш тыланет сайрак.
44 Тамыкыште ”нунын шукшыштат ок коло, тулат ок йӧрӧ”.
45 Йолет тыйым алгаштарынеже гын, тудым руал шу. Тамыкыш йӧрташ лийдыме тулыш кок йолан кудалтыме лиймешке, илышыш пел йолан пураш тыланет сайрак.
46 Тамыкыште ”нунын шукшыштат ок коло, тулат ок йӧрӧ”.
47 Шинчат тыйым алгаштарынеже гын, тудым луктын шу. Тулан тамыкыш кок шинчан кудалтыме лиймешке, Юмын Кугыжанышыш пел шинчан пураш тыланет сайрак.
48 Тамыкыште ”нунын шукшыштат ок коло, тулат ок йӧрӧ”.
49 Кажне еҥ тул дене шинчалтыме лиеш, да кажне надыр шинчал дене шинчалтыме лиеш.
50 Шинчал сай. Но шинчал шинчалан лиймым чарна гын, мо дене тудым угыч шинчаланым ыштен кертыда? Тендан кӧргыштыда шинчал лийже, да икте-весе дене келшен илыза».
10 ГЛАВА
1-12 Мужыраҥме да ойырлымо нерген. 13-16 Иисус ден йоча-влак. 17-31 Поян. 32-34 Иисус шке колымыж да ылыжмыж нерген кумшо гана ойла. 35-45 Иаков ден Иоаннын йодмышт. 46-52 Иисус Вартимей лӱман сокырым паремда.
1 Иисус, тушечын кайымеке, Иордан вес могырысо Иудей кундемыш толын. Тудын деке адакат калык погынен, Иисус нуным ончычсо семынак туныктен.
2 Тудын деке фарисей-влакат толыныт. Нуно Тудым тергаш шонен йодыныт: «Марийлан ватыжым ойырен колташ лиеш мо?»
3 Иисус вашештен йодын: «А мом тыланда Моисей шӱден?»
4 Нуно ойленыт: «Моисей ойырлымо нерген кагазым возаш да ойырлаш лиеш манын».99
5 Иисус вашештен: «Пешкыде шӱман улмыланда кӧра Моисей тыгай законым тыланда возен.
6 Тӱҥалтыштак, кунам Юмо тӱням да еҥ-влакым ыштен, нунылан пӧръеҥ ден ӱдырамаш лияш пӱрен.
7 Сандене пӧръеҥ ачаж ден аважым кода, шке ватыж дене ушна,
8 да нуно коктын ик кап да чон лийыт.100 Тыгеракын, нуно ынде кокыт огыл, а икте улыт.
9 Мом Юмо ушен, айдеме ынже ойыро».
10 Пӧртыштӧ тунемшыж-влак Иисус деч тидын нергенак угыч йодыныт.
11 Иисус нунылан тыге вашештен: «Кӧ шке ватыжым ойырен колта да весым марлан налеш, ватыж ваштареш яжарланыме языкым ышта.
12 А вате, марийже деч ойырлен, весылан марлан лектеш гын, тудат яжарлана».
13 Нунын деке тӱкныжӧ манын, Иисус деке йочаштым конденыт. Но тунемшыж-влак кондышо-влакым чареныт.
14 Кунам Иисус тидым ужын, шыдешкен да каласен: «Йоча-влакым Мый декем пуртыза, нуным ида чаре, вет Юмын Кугыжаныш – нунын гай еҥ-влакын.
15 Тыланда чынак ойлем: кӧ Юмын Кугыжанышым йоча семын порын ок вашлий, тудо тушко пурен ок керт».
16 Иисус йоча-влакым ӧндалын, нунын ӱмбаке кидшым пыштен да нуным благословитлен.
17 Иисусын корныш лекмыж годым Тудын дек ик еҥ куржын миен, ончыланже сукен шинчын да йодын: «Поро Туныктышо! Курымашлык илышым налаш манын, мыланем мом ыштыман?»
18 Иисус тудлан каласен: «Молан тый Мыйым поро манат? Юмо деч моло нигӧ поро огыл.
19 Тудын кӱштымыжым тый палет: ”Ит яжарлане”, ”Ит пушт”, ”Ит шолышт”, ”Шойыштын, еҥ ӱмбаке таныклен ит ойло”, ”Еҥыным ондален ит нал”, ”Ача-аватым пагале”»...101
20 «Туныктышо, – вашештен еҥ, – чыла тидым самырык годсек мый шуктен шогем.»
21 Иисус тудын ӱмбаке йӧратен ончалын да каласен: «Икте гына тыланет ок сите: кае да уло погетым ужале, оксажым йорло-влаклан пу. Тунам пылпомышто тыйын поянлыкет лиеш. Вара тол, ыресетым нал да почешем кай».
22 Но тыгай ойлан пӧръеҥ шӱлыкаҥын да ойганен кораҥын. Тудо моткоч поян улмаш.
23 Иисус йырваш ончалын да тунемшыж-влаклан каласен: «Поян еҥлан Юмын Кугыжанышыш пураш моткоч йӧсӧ!»
24 Нине мутшо тунемшыж-влакым чот лӱдыктен, но Иисус уэш каласен: «Икшывем-влак, поянлыклан ӱшаныше-влаклан Юмын Кугыжанышыш пураш моткоч йӧсӧ!
25 Верблюдлан имышу вошт лекташ куштылго огыл, а поянлан Юмын Кугыжанышыш пураш эшеат нелырак».
26 Тунемшыж-влак эшеат чот ӧрыныт да икте-весышт деч йодыштыныт: «Тыгеже кӧ утаралт кертеш?»
27 Иисус нунын ӱмбак ончалын да каласен: «Еҥ-влаклан тиде ышташ лийдыме, но Юмылан огыл. Юмо чыла ыштен кертеш».
28 Тунам Петр ойлаш тӱҥалын: «Теве ме чыла коденна да Тыйын почешет каенна».
29 Иисус каласен: «Тыланда чынак ойлем: кӧ гына Мыйын верч да Поро Увер верч пӧртым, иза-шольым, ака-шӱжарым, ача-авам, ватым, йочам але пасум коден,
30 тудо ынде кызытсе саманыште, шыгыремдылме жапыште, шӱдӧ пачаш шукырак пӧртым, иза-шольым, ака-шӱжарым, авам, йочам, пасум налде ок код. А шушаш саманыште тудо курымаш илышым налде ок код.
31 Туге гынат ончылсо-влак шукышт шеҥгелне да шеҥгелсе-влак шукышт ончылно лийыт».
32 Нуно корно дене Иерусалим велкыла тайыл ваштареш кӱзеныт. Иисус ончылно ошкылын, а тунемшыж-влак ӧрыныт, почешыже лӱдын каеныт. Тудо латкок тунемшыжым адак Шкеж деке ӱжын да Шкеж дене мо лийшаш нерген каласкалаш тӱҥалын:
33 «Теве ме Иерусалимыш миен шуына. Айдеме Эрге архиерей ден закон туныктышо-влаклан кучен пуалтеш. Нуно Тудым пушташ пунчалыт да чын Юмым палыдыме-влакын кидыш пуат.
34 Тудым игылтыт, ӱмбакыже шӱведат, сола дене кырат, а вара пуштыт. Но кумшо кечын Тудо ылыж кынелеш».
35 Иисус деке Зеведейын Иаков ден Иоанн эргышт лишемыныт. «Туныктышо, – каласеныт нуно, – мом Тый дечет йодына, мыланна ыште.»
36 Тудо йодын: «Те Мый дечем мом ыштымым вучеда?»
37 Нуно маныныт: «Кунам чапыштет лият, мыланна иктыжлан пурла могырыштет, весыжлан шола могырыштет шинчаш пу».
38 Иисус нунылан каласен: «Те мом йодмыдам огыда пале. Мыйын йӱшаш чаше гыч йӱын кертыда мо? Мыйын тынеш пурымем семын тынеш пурен кертыда мо?»
39 «Кертына», – вашештеныт нуно. Иисус нунылан ойлен: «Мыйын йӱшаш чаше гыч теат йӱаш тӱҥалыда. Тынешат Мыйын семынак пуреда.
40 Но воктекем пурла да шола велыш шындаш Мый дечем огыл, а нине верым кӧлан ямдылыме, нунын лийыт».
41 Тиде мутланыме нерген моло лу тунемшыже колмеке, Иаков ден Иоаннлан сыреныт.
42 Иисус нуным Шкеж деке ӱжын да каласен: «Те паледа: калык-влакын вуйлатышыштлан шотлалтше-шамыч нунын дене озаланат, да виянышт калык-влакым кид йымалнышт кучат.
43 Но тендан коклаште тек тыге огеш лий. Тендан коклаште кӧ кугурак лийнеже, тудо тек тарзыда лиеш,
44 кӧ ончылно лийнеже, чылаштынат кулжо лийшаш.
45 Айдеме Эргат Шкаланже тарзыланыкташ огыл, а тарзе лияш да шуко айдемым тӱлен налаш манын, шке чонжым пуаш толын».
46 Нуно Иерихоныш миен шуыныт. Тунемшыж-влак да шуко калык дене пырля Иерихон гыч Иисусын лекмыж годым Тимейын Вартимей эргыже, сокыр кӱчызӧ, корно воктене шинчен.
47 Воктечынже Назорей Иисус эртымым пален налмеке, тудо кычкыраш тӱҥалын: «Иисус, Давидын Эргыже! Мыйым серлаге!»
48 Шыпланыже манын, тудым шукын чареныт. Но Вартимей утларак чот веле кычкырен: «Давидын Эргыже! Мыйым серлаге!»
49 Иисус чарнен шогалын да тудым ӱжаш каласен. Сокырым ӱжаш миеныт да каласеныт: «Ит лӱд! Кынел, Тудо тыйым ӱжеш».
50 Вартимей ӱмбал вургемжым кудаш кудалтен, кынелын да Иисус деке миен.
51 Иисус йодын: «Тый Мый дечем мом ыштымым вучет?» Тудо манын: «Раввуни, шинчам почылтшо».
52 Тунам Иисус тудлан каласен: «Кае, тыйым ӱшанымет утарен». Сокырын шинчаже тунамак почылтын да тудо Иисус почеш корно дене каен.
11 ГЛАВА
1-11 Иисус Иерусалимыш пура. 12-14 Саскадыме смоква пушеҥге. 15-19 Иисус храм гыч сатучо-влакым поктен луктеш. 20-26 Кошкышо смоква пушеҥге. 27-33 Иисус деч Тудын властьше нерген йодыштыт.
1 Иерусалим деке лишеммышт годым нуно Елеон курыкысо Виффагий ден Вифаний деке миеныт. Иисус кок тунемшыжым ончык колтен
2 да нунылан манын: «Ончылныда улшо ялыш кайыза. Тушко пурымекыда, те тымарте нигӧат кушкыждымо, йолыштен шогалтыме самырык оселым тунамак ужыда. Тудым мучыштарыза да вӱден кондыза.
3 ”Молан тидым ыштеда?” манын йодыт гын, каласыза: ”Осел Господьлан кӱлеш, вашке тудым мӧҥгеш колта”».
4 Тунемшыж-влак каеныт, уремыште капка воктеке йолыштен шогалтыме самырык оселым ужыныт да тудым мучыштареныт.
5 Тушто шогышо кокла гыч южышт нунылан ойленыт: «Мом те ыштеда? Молан самырык оселым мучыштареда?»
6 Тунемше-влак Иисус кузе кӱштымӧ семынак ойленыт. Еҥ-влак нуным колтеныт.
7 Нуно самырык оселым Иисус деке конденыт, осел ӱмбак вургемыштым пыштеныт. Иисус кушкыж шинчын.
8 Шукынжо корнеш вургемыштым шареныт, молышт – пушеҥге гыч пӱчкын налме укшым.
9 Ончыч кайыше калыкат, шеҥгеч мийыше-влакат кычкыреныт: «Осанна! Господь лӱм дене Толшо тек моктымо лиеш!
10 Мемнан Давид ачанан Господь лӱм дене лишемше кугыжанышыже тек моктымо лиеш! Тек осанна пылпомышто йоҥгалтеш!»102
11 Иерусалимыш мийымеке, Иисус храмыш пурен. Чыла ончен савырнен, но кас шуынат, латкок тунемшыж дене пырля Вифанийыш каен.
12 Вес кечын Вифаний гыч лекмышт годым Иисусын кочмыжо шуын.
13 Тудо тора гычак лышташ дене леведалтше смоква пушеҥгым ужын. Ала саскаже уло манын, лишкырак ончалаш миен, но пушеҥге деке лишеммеке, лышташ деч молым нимомат муын огыл. Саска лийме жап але шуын огыл улмаш.
14 Тунам Иисус смоква пушеҥгылан каласен: «Тыйын саскатым ынде нигӧ нигунам ынже коч!» Тунемшыж-влак Тудын мутшым колыныт.
15 Иерусалимыш мийымекышт, Иисус храмыш пурен да тушеч сатум ужалыше ден налше-влакым поктен лукташ тӱҥалын. Тудо окса вашталтыше-влакын ӱстелыштым да кӧгӧрчен ужалыше-влакын теҥгылыштым савыркален кышкен,
16 храм кудывече гоч ӱзгарым нумал каяш чылалан чарен.
17 Тудо нуным тыге туныктен: «”Мыйын пӧртем чыла калык-влакын кумалме пӧртышт лиеш” манын возымо огыл мо?103 А те тудым агыше-влакын пыжашышкышт савыренда!»
18 Архиерей ден закон туныктышо-влак тидым колыныт. Иисусын туныктымыжо калыкым чот ӧрыктарен, сандене нуно Тудын деч лӱдыныт да, Тудым кузе пытараш манын, йӧным кычалаш тӱҥалыныт.
19 Кастене Иисус ола гыч лектын каен.
20 Эрдене эрак, эртен кайымышт годым, нуно смоква пушеҥгым вож марте кошкен шогалшым ужыныт.
21 Мо лиймым шарналтен, Иисуслан Петр ойлен: «Равви, ончо! Тыйын каргыме смоква пушеҥгет кошкен!»
22 Иисус каласен: «Юмылан ӱшаныза.
23 Тыланда чынак ойлем: кӧ тиде курыкланат ”Нӧлталт да теҥызыш шуҥгалт” манын кӱшта да, шӱмыштыжӧ кокытеланыде, кӱштымыж семын лиеш манын ӱшана гын, тыгак лиеш.
24 Сандене тыланда ойлем: кумалмаштыда мом йодыда, чылажымат налына манын ӱшаныза, тунам йодмыда шукталтеш.
25 Кунам кумал шогеда, тендан ваштареш еҥ-влакын титакыш пурымыштым кудалтыза, тунам Пылпомышсо Ачадат титакдам кудалта.
26 Еҥын титакшым огыда кудалте гын, Пылпомышсо Ачадат тендан языкдам ок кудалте».
27 Иисус тунемшыж-влак дене пырля адак Иерусалимыш толын. А кунам Иисус храмыште коштын, Тудын деке архиерей, закон туныктышо ден калык кугурак-влак миеныт.
28 Нуно йодыныт: «Могай власть дене Тый чыла тидым ыштылат? Кӧ Тыланет тидым ышташ властьым пуэн?»
29 Иисус нунылан вашештен: «Мыят тыланда йодышым пуэм. Мыйын йодышлан вашештыза, тунам Мыят могай власть дене чыла тидым ыштымем каласем.
30 Иоаннын тынеш пуртымыжо Пылпомыш гыч але айдеме деч лийын? Мыланем вашмутым пуыза».
31 Нуно шке коклаштышт каҥашеныт: «Пылпомыш гыч манына гын, Тудо каласа: ”Вара молан те тудлан ӱшанен огыдал?”
32 Айдеме деч манына гын...» Нуно калык деч лӱдыныт, Иоанным чыланат пророкланак шотленыт.
33 Сандене нуно Иисуслан вашештеныт: «Огына пале». Иисус каласен: «Тугеже Мыят могай власть дене тидым ыштымем ом ойло».
12 ГЛАВА
1-12 Виноград аҥам кучышо-влак нерген туштен каласымаш. 13-17 Кесарьлан йозак. 18-27 Ылыжме нерген йодыш. 28-34 Эн тӱҥ кӱштымаш. 35-37 Христос – Тудо кӧн Эргыже? 38-40 Иисус закон туныктышо-влак деч шекланаш кӱшта. 41-44 Тулык ӱдырамашын надырже.
1 Иисус нунылан туштен ойлаш тӱҥалын. «Ик еҥ пасуэшыже виноградым шынден. Тудын йырже печым печен, саска вӱдым темден лукмо верым кӱнчен да башньым чоҥен. Вара аҥам виноград куштышо-влаклан кучаш пуэн да шкеже каен.
2 Жап шумеке, виноград ончышо-влак деч саскам налаш манын, оза нунын деке тарзыжым колтен.
3 Нунышт тарзым кученыт, тудым кыреныт да нимо деч посна колтеныт.
4 Тунам оза нунын деке вес тарзым колтен, но тудын ӱмбаке кӱм кышкеныт, вуйжым сусыртеныт да, мыскылен, мӧҥгеш колтеныт.
5 Оза эше вес тарзым колтен. Тудыжым пуштыныт. Оза шуко молымат колтен, но нуно чыланыштымат але кыреныт, але пуштыныт.
6 Озан эше икте кодын: йӧратыме эргыже. Пытартышлан нунын деке тудым колтен. ”Эргым ончылно нуно вожылыт”, – ойлен тудо.
7 Но виноградым ончышо-влак икте-весыштлан ойленыт: ”Тиде наследник. Айста тудым пуштына, наследствыже мемнан лиеш”.
8 Нуно тудым руалтен кученыт, пуштыныт да виноград аҥа гыч луктын кудалтеныт.
9 Виноград аҥан озаже ынде мом ышта? Тудо мия, виноград ончышо-влакым пытара, а виноград аҥам весылан пуа.
10 Але Возымаште тидым те лудын огыдал: ”Чоҥышо-влакын йӧрдымыш лукмо кӱышт негыз пусак кӱ лийын:
11 тидыже Господь деч, мемнан шинча ончылнына моткоч ӧрыктарыше”.»104
12 Иудей-влакын вуйлатышышт Иисусын туштен ойлымыжо нунын нерген улмым умыленыт, сандене Иисусым тунамак руалтен кучынешт улмаш. Но нуно калык деч лӱдыныт да Иисусым коден каеныт.
13 Иисусым мутешыже кучаш манын, Тудын деке икмыняр фарисей ден Ирод велке шогышо-влакым колтеныт.
14 Нунышт миеныт да Тудлан ойленыт: «Туныктышо! Тыйын чын улметым ме палена. Тый еҥлан йӧраш тӧчымӧ нерген от шоно, Тыланет чыла еҥ иктӧр, Юмын корныжлан чын туныктет. Кесарьлан йозакым тӱлаш лиеш але уке? Тудым ме тӱлышаш улына але уке?»
15 Иисус нунын сайла кояш тӧчымыштым пален да каласен: «Молан Мыйым тергеда? Мылам ончалаш динарийым кондыза».
16 Тудлан оксам конденыт. Иисус йодын: «Кӧм тышан сӱретлыме? Кӧн лӱмжӧ сералтын?» Нуно вашештеныт: «Кесарьын».
17 Тунам Иисус нунылан каласен: «Тыгеже кесарьлан кесарьыным, Юмылан Юмыным пуыза». Нуно Тудлан чот ӧрыныт.
18 Вара Иисус деке саддукей-влак толыныт. Нуно колышо огеш ылыж манын шотленыт. Нуно йодыныт:
19 «Туныктышо! Моисей мыланна тыге возен: иктаж-кӧн ватан, но йочадыме изаже але шольыжо кола гын, тудын ватыжым изаже але шольыжо марлан налшаш. Тидыжым колышын тукымжым шуяш ыштыман.105
20 Шым изак-шоляк лийын. Кугуракше ӱдырым налын, йочан лийдеак колен.
21 Сандене тулыкеш кодшо ватыжым шольыжо марлан налын. Но шольыжат колен, тудынат йочаже лийын огыл. Тыгак лийын кумшо денат.
22 Чыла шымыт тудым марлан налын, иктыштынат йочашт кодын огыл. Чылашт деч вара ӱдырамашат колен.
23 Ылыжмекышт, кузе лиеш? Тудо шымытыштынат ватыже лийын гын, колымаш гыч ылыж кынелмеке, кӧн ватыже лиеш?»
24 Иисус каласен: «Те Возымашым да Юмын куатшым огыда пале, сандене йоҥылыш лийыда.
25 Колымаш гыч ылыж кынелмеке, еҥ-влак ӱдырымат огыт нал, марланат огыт лек. Нуно пылпомышто Суксо гай лийыт.
26 Колышо-влакын ылыжмышт нерген Моисейын книгаштыже те лудын огыдал мо? Йӱлышӧ вондер106 гыч Юмо Моисейлан ойлен: ”Мый Авраамын Юмыжо, Исаакын Юмыжо, Иаковын Юмыжо улам”.107
27 Юмо колышо-влакын Юмышт огыл, Тудо илыше-влакын Юмышт! Те моткочак йоҥылыш лийыда».
28 Закон туныктышо кокла гыч иктыже, нунын ӱчашымыштым да Иисусын сайын вашештымыжым колмеке, Тудын деке миен йодын: «Кӱштымаш кокла гыч эн тӱҥжӧ кудо?»
29 Иисус вашештен: «Эн тӱҥ кӱштымаш тиде: ”Израиль, колышт! Мемнан Господь Юмына – ик Господь веле.
30 Господь Юметым уло шӱмет, уло чонет, уло умылымашет, уло виет дене йӧрате”. Тиде эн тӱҥ кӱштымаш.108
31 Кокымшо кӱштымаш тыгаяк кугу: ”Лишылетым шкендым йӧратыме семынак йӧрате”.109 Нине кок кӱштымаш деч кугужо уке».
32 Закон туныктышо Тудлан каласен: «Моткоч сай, Туныктышо! Тый чыным каласышыч: Юмо икте веле, Тудын деч моло вес Юмо уке.
33 Юмым уло шӱм, уло уш-акыл, уло чон, уло вий дене йӧратыме, лишылымат шкендым йӧратыме семын йӧратыме – йӱлалтен пуымо да моло надыр дечат кӱлешанрак».110
34 Закон туныктышын шот дене вашештымыжым ужын, Иисус тудлан каласен: «Тый Юмын Кугыжаныш деч тораште отыл». Тылеч вара Иисуслан нигӧат йодышым пуэдаш тоштын огыл.
35 Храмыште туныктен ойлымыж годым Иисус йодын: «Закон туныктышо-влак кузе Христосым Давидын Эргыже манын кертыт?
36 Святой Шӱлыш кумылаҥдыме дене Давид шкеже ойлен: ”Господь мыйын Господемлан каласен: Тыйын тушманет-влакым йол йымакет пыштымешкем, пурла велыштем шинче”.111
37 Давид шкеже Тудым Господь манеш гын, кузе Тудо Давидын эргыже лийын кертеш?» Шуко калык Иисусым кумылын колыштын.
38 Иисус туныктымаштыже ойлен: «Закон туныктышо-влак деч шекланыза. Нуно чапле вургемым чийымым, калык погынымо верлаште лиймышт годым шкаланышт вуй савымым йӧратат,
39 синагоглаште эн ончылно шинчынешт, пайремыште эн пагалыме верым налнешт.
40 Нуно тулык ӱдырамаш-влакын суртыштым йорлештарат да лӱмжылан гына кужу жап кумалыт. Тыгай-влакым поснак пеҥгыде суд вуча».
41 Иисус надыр оксам пыштыме вер ваштареш шинчын да калык тушко надырым кузе пыштымым ончен. Шуко поянже оксам ятыр пыштен.
42 Вара ик йорло тулык ӱдырамаш толын да кок лептам, вес семынже кодрантым112 пыштен.
43 Иисус тунемшыж-влакым Шкеж деке ӱжын да каласен: «Тыланда чынак ойлем: тиде йорло тулык ӱдырамаш надырым чыла моло еҥ деч шукырак пыштен.
44 Нуно утышт деч пыштеныт, а тудо шкенжын йорлылыкшо деч мо улыжым, илышыжлан мо кӱлмым чыла пуэн».
13 ГЛАВА
1-2 Храмым шалатыме нерген ончылгоч каласымаш. 3-13 Эҥгекын тӱҥалмыже. 14-23 Кугу йӧсланымаш. 24-31 Айдеме Эргын толмыжо. 32-37 Кече ден шагатше пале огыл.
1 Храм гыч Иисус лекме годым тунемшыж-влак кокла гыч иктыже Тудлан ойлен: «Туныктышо! Ончал, могай кӱ-влак! Могай оралте-влак!»
2 Иисус тудлан вашештен: «Тый нине кугу оралтым ужат. Но тыште кӱ ӱмбалан кӱ ок код, чыла шалатыме лиеш».113
3 Елеон курыкышто храм ваштареш шинчымыж годым Иисус деке Петр, Иаков, Иоанн да Андрей йодыш дене посна миеныт.
4 «Мыланна каласе, кунам чыла тиде лиеш? Тидлан жап шумым могай палдарыше пале ончыкта?»
5 Иисус нунылан ойлаш тӱҥалын: «Шекланыза, нигӧат тендам ынже ондале.
6 Мыйын лӱмем дене шукын толыт да ойлат: ”Тиде Мый улам”, да ятырыштым ондалат.
7 Кунам те сар йӱкым да сар нерген увер-влакым колыда, ида лӱд. Чыла тиде лийшаш, но тиде але мучаш огыл.
8 Калык ӱмбаке калык кынелеш, кугыжаныш ӱмбаке – кугыжаныш. Верын-верын мланде чытырналтеш, шужымаш да калык пудыранымаш толыт, но тиде – орлыкын тӱҥалтышыже веле.
9 Шекланен шогыза! Тендам судитлаш пуат, синагоглаште кыраш тӱҥалыт. Мыланем верч тендам вуйлатыше да кугыжа-влак ончыко шогалтат. Тиде нунылан таныклымаш лиеш.
10 Но тылеч ондак чыла калык коклаште Поро Уверым каласкалыман.
11 Кунам тендам судыш кучен наҥгаят, мом ойлышаш нерген ончылгоч ида азаплане. Мо тыланда тудо шагатыште пуалтеш, тудымак ойлыза, вет те огыл ойлаш тӱҥалыда, а Святой Шӱлыш.
12 Изаже шольыжым, ачаже шочшыжым пушташ пуат, а йоча-влак ача-авашт ваштареш кынелыт да нуным пуштыт.
13 Мыйын лӱмем верчын тендам чыланат ужмышудымо лийыт, но кӧ мучаш марте чытен лектеш, утаралтеш.
14 Кушто лийшаш огыл, тушто Даниил пророкын ойлымо йырнык пустаҥмашым ужмекыда114 – лудшо тек умыла –, Иудейыште улшо-влак тек курыкышко куржыт.
15 Кӧ пӧрт леведыш ӱмбалне гын, тек ок воло да пӧртшӧ гыч иктаж-мом налаш ок пуро.
16 Кӧ пасушто, тек вургемжым налаш ок пӧртыл.
17 Ойго лиеш тудо кечылаште мӱшкыран ӱдырамаш ден чызым пукшышо ава-влаклан!
18 Тендан куржмыда телым ынже лий манын, Юмым сӧрвалыза.
19 Тудо кечылаште тугай кугу орлык лиеш, могайже тӱня тӱҥалтыш гыч, Юмо тудым пӱрымӧ115 деч вара, але лийынжат огыл да нигунам огеш лий.
20 Тиде кече-влакым Господь огеш кӱчыкемде ыле гын, иктат утлен ок код ыле. Но ойырен налме еҥже-влаклан кӧра тиде кече-влакым кӱчыкемден.
21 Тунам тыланда ”Теве тыште Христос!” але ”Тушто Христос!” манын иктаж-кӧ каласа гын, ида ӱшане.
22 Вет шояк христос ден шояк пророк-влак лектыт да ойырен налме-влакымат лийме семын ондалаш тӱрлӧ палдарыше пале ден чудым ыштат.
23 Теже шекланыза! Тыланда Мый чылажымат ончылгочак каласенам.
24 Но тунам, тиде азап деч вара, кече пычкемышалтеш, тылзе волгалтарымыжым чарна,
25 шӱдыр-влак кава гыч камвозыт да пылпомыш вий-влак вер гыч тарванат.
26 Тунам еҥ-влак Айдеме Эргын кугу куат да чап дене пыл ӱмбалне толмыжым ужыт.116
27 Тудо Суксыж-влакым колта да тӱнян ныл могыржо гыч, пылпомышын ик тӱржӧ гыч тӱҥалын, вес тӱрышкыжӧ шумеш шке ойырен налме еҥже-влакым пога.
28 Смоква пушеҥге нерген туштен ойлымо деч тунемза. Кунам тудын укшлаже ылыжыт да лышташым колтат, те паледа: вашке кеҥеж толеш.
29 Тыштат тыгак. Кунам ойлымемын шукталтмыжым ужыда, палыза: тудо лишнак, омса воктенак.
30 Тыланда чынак ойлем: чыла тиде шукталтмеш, тиде тукым пытен ок шу.
31 Кава ден мланде пытат, но Мыйын шомакем огеш пыте.
32 Тиде кече да шагат кунам толын шуэш, нигӧ ок пале: пылпомышсо Суксо-влакат, Эргат огыт пале, Ача веле пала.
33 Сандене шекланыза, кумалза, ида мале. Тиде жап кунам толмым те огыда пале.
34 Тидым кужу корныш кайыше еҥ дене таҥастараш лиеш. Тудо пӧртшым тарзыж-влаклан ончаш кода, кажне тарзылан посна пашам пуа, а капка ороллан шекланаш кӱшта.
35 Теат шекланен шогыза! Вет сурт оза кунам пӧртылшашым огыда пале: ала кастене, ала пелйӱдлан, ала агытан мурымо дене пырля, ала эрдене эрак.
36 Тудо вучыдымын толеш, сандене шекланыза, тендам мален кийышым ынже уж.
37 Мом тыланда ойлем, чылалан ойлем: шекланен шогыза!»
14 ГЛАВА
1-2 Иерей-влак Иисусым пушташ шонат. 3-9 Вифанийыште Иисусым миро дене шӱрымаш. 10-11 Иисусым Иуда ужала. 12-21 Кугече кас кочкыш. 22-26 Святой кас кочкыш. 27-31 Тунемшыж-влакын кораҥмышт нерген Иисус ончылгоч каласа. 32-42 Гефсиманийыште Иисусын кумалмыже. 43-52 Иисусым кучен наҥгайымаш. 53-65 Синедрион ончылно. 66-72 Петрын кораҥмыже.
1 Кок кече гыч Кугече да Шергинде пайрем тӱҥалшаш улмаш. Архиерей ден закон туныктышо-влак, Иисусым чояланен кучаш да пушташ манын, йӧным кычалыныт.
2 Нуно ойленыт: «Пайрем годым тидым ышташ ок лий. Калык пудыранен кертеш».
3 Кунам Иисус Вифанийыште проказе черан Симонын пӧртыштыжӧ лийын да кочкын, тушко ик ӱдырамаш пурен, нард гыч лукмо пеш шергакан яндар миром алебастр кӱ атеш конден. Тудо ате шӱйым пудыртен, а ӱйжым Иисусын вуйышкыжо опталын.
4 Южышт, вуеш налын, икте-весыштлан ойленыт: «Молан миром арам кучылтмаш?
5 Тиде миром кум шӱдӧ утла динарийлан ужален, оксажым йорло-влаклан пуэдаш лиеш ыле». Нуно ӱдырамашым шылталеныт.
6 Но Иисус каласен: «Тудын деч кораҥза, мом тудым тургыжландареда? Тудо Мылам поро пашам ыштен.
7 Йорло-влак тендан дене эре лийыт, те кунам шонеда, нунылан порым ыштен кертыда. А Мый тендан дене эре ом лий.
8 Тудо мо кертмыжым ыштен: ончылгочак Мыйын капем тояш шӱрен ямдылен.
9 Тыланда чынак ойлем: уло тӱня мучко, кушто гына Поро Уверым каласкалаш тӱҥалыт, тыгак тиде ӱдырамашын мом ыштымыж нерген ойлаш да шкенжым шарнаш тӱҥалыт».
10 Латкок тунемшыж кокла гыч иктыже, Искариот манме Иуда, Иисусым ужалаш манын, архиерей-влак деке каен.
11 Иудам колыштмеке, нуно куаненыт да тудлан ший оксам пуаш сӧреныт. Иисусым ужалаш манын, Иуда йӧнан жапым вучаш тӱҥалын.
12 Шергинде пайремын икымше кечынже, кунам йӱла почеш кугече пачам шӱшкылаш кӱлеш улмаш, тунемше-влак Иисус деч йодыныт: «Тый кугече кочкышым кушто кочкаш шонет? Ме тудым ямдылаш кушко каена?»
13 Тунам Иисус нунын кокла гыч кокытшылан каласен колтен: «Олаш кайыза. Тушто те кувшин дене вӱдым нумал ошкылшо еҥым вашлийыда. Тудын почешыже кайыза.
14 Кудо пӧртыш пура, тудо сурт озалан каласыза: ”Туныктышо пӧлем нерген йодеш: тунемшыж-влак дене пырля кугече пачам кушто кочкын кертеш?”
15 Тиде еҥ тыланда йоҥгыдо да тидлан ямдылыме, ӱштын шындыме кӱшыл пӧлемым ончыкта. Тушан мыланна чыла ямдылыза».
16 Тунемшыж-влак каеныт, олашке пуреныт. Чылажат Иисус ойлымо семынак лийын. Нуно кугече кочкышым ямдыленыт.
17 А кастене тушко латкок тунемшыж дене пырля Иисус толын.
18 Кунам нуно ӱстелтӧрыштӧ лийыныт да кочкыныт, Тудо каласен: «Тыланда чынак ойлем: тендан кокла гыч иктыже, кӧ кызыт Мый денем пырля кочкеш, Мыйым ужала».
19 Тунемшыж-влак ойгаҥыныт, икте почеш весе Тудын деч йодышташ тӱҥалыныт: «Мыяк огыл дыр? Мыяк огыл дыр?»
20 Иисус каласен: «Тиде – латкокыт гыч иктыже, кӧ кӱмыжыш Мый денем пырля киндым тушкалта.
21 Айдеме Эрге нерген кузе возымо, тиде илыш гыч Тудо туге кая, но Айдеме Эргым ужалышылан ойго лиеш! Ок шоч гын, тиде еҥлан сайрак ыле».
22 Кочмышт годым Иисус киндым налын, благословитлен, тодылын, тунемшыж-влаклан пуэн да каласен: «Налза, кочса. Тиде – Мыйын Капем».
23 Вара чашым налын, тауштен пелештен да нунылан пуэн. Чыланат тушеч йӱыныт.
24 Иисус ойлен: «Тиде – Мыйын шуко еҥ верч йоктарыме у сугынь Вӱрем.
25 Тыланда чынак ойлем: Юмын Кугыжаныште у йошкар аракам йӱмӧ кече шумешке, Мый виноград саска гыч ыштымым ом йӱ».
26 Нуно Юмылан таум ыштен муреныт, вара Елеон курыкыш каеныт.
27 Иисус нунылан ойлен: «Чылан те Мый дечем тиде йӱдым кораҥыда. Возымо: ”Кӱтӱчыжым перен шуэм, да шорык кӱтӱ шалана”.117
28 Но, ылыж кынелмекем, Мый тендам Галилейыште вашлиям».
29 Петр Тудлан каласен: «Чылан Тый дечет кораҥыт гынат, мый тидым ом ыште!»
30 Иисус вашештен: «Тыланет чынак ойлем: таче, тиде йӱдымак, агытан кок гана муралтымешке, тый кум гана Мыйын нерген ”Тудым ом пале” манат».
31 Но Петр чотрак ӱшандарен ойлен: «Тый денет пырля мылам колаш логалеш гынат, мый Тыйын нерген ”ом пале” манын ом ойло!» Моло тунемшыжат тидымак ойленыт.
32 Нуно Гефсиманий манме верыш толыныт, да Иисус тунемшыж-влаклан каласен: «Мыйын кумалмем годым тыште шинчыза».
33 Тудо Шкеж дене пырля Петрым, Иаковым да Иоанным налын. Иисусым шучкылык да неле йӧсланымаш авалташ тӱҥалын.
34 Тудо манын: «Мыйын чонем колышаш гай ойганен. Тыште лийза да ида мале».
35 Изиш ӧрдыжкырак кораҥмеке, Иисус мланде ӱмбаке кумык возын. Лиеш гын, тиде шагат Мый дечем эртен кайыже ыле манын кумалын.
36 Тудо ойлен: «Авва! Ачай! Тый чыла кертат. Тиде чашым Мый дечем кораҥден наҥгае, но тек Мыйын шонымо семын огыл, а Тыйын шонымет семын лиеш».
37 Вара Тудо тунемшыж-влак деке пӧртылын, нуным малышым ужын да Петрлан ойлен: «Симон, тый малет? Ик шагатымат малыде эртарен кертын отыл?
38 Алгаштаралташ огыл манын шекланыза, кумалза. Чон чулым, но кап вийдыме».
39 Иисус уэш каен да тудо мут денак кумалын.
40 Пӧртылмекыже, тунемшыж-влакым адакат малышым ужын. Нунын шинчагомдышышт нелемын, да Иисуслан мом вашешташат пален огытыл.
41 Кумшо гана толмеке, Иисус каласен: «Те алят маледа да канеда! Сита! Жап шуын. Айдеме Эрге языкан-влак кидыш пуалтеш.
42 Кынелза, каена: теве Мыйым ужалыше лишемеш».
43 Иисус але ойленат пытарен огыл, латкокыт гыч иктыже, Иуда, да тудын дене пырля шуко калык керде да шугыньо дене толын. Нуным архиерей, закон туныктышо ден калык кугурак-влак колтеныт.
44 Ужалыше нунылан Иисусым тыге палдараш сӧрен улмаш: «Кӧм мый шупшалам, тиде Иисус. Тудым кучыза да шекланен наҥгайыза».
45 Толмеке, Иуда вик Иисус деке миен да манын: «Равви! Равви!» Вара Иисусым шупшалын.
46 Иисус ӱмбаке кидыштым нӧлталыныт да Тудым руалтен кученыт.
47 Тушто шогышо кокла гыч иктыже кердыжым луктын да архиерейын тарзыжым руалын, тудын пылышыжым ойырен шуэн.
48 Иисус нунылан каласен: «Аген коштшо ӱмбаке лекмыла, кердым, шугыньым налын, те Мыйым кучаш толында.
49 Кече еда храмыште тендан дене лийынам да калыкым туныктенам, а те Мыйым руалтен кучен огыдал. Но Возымаште каласыме шукталтшаш».
50 Иисусым коден, чыла тунемшыже куржын пытен.
51 Но ик самырык пӧръеҥ Иисус почеш каен. Тудын чара могырыштыжо вынер леведыш веле лийын. Тудым руалтен кученыт,
52 а тудо, леведышыжым коден, нунын деч чараматын куржын.
53 Иисусым архиерей деке наҥгаеныт, да тушко чыла архиерей, калык кугурак да закон туныктышо-влак погыненыт.
54 Петр ӧрдыжтырак лийын, Тудын почеш архиерейын кудывечышкыже пурен да тарзе-влак дене пырля тул воктене ырыктен шинчен.
55 Архиерей-влак да уло Синедрион, Иисусым пуштыкташ амалым муаш манын, Тудын ваштареш таныклымашым кычалыныт, но муын кертын огытыл.
56 Тудын ваштареш шояклен таныклыше шукын лийыныт, но нунын таныклымышт ваш-ваш келшен толын огытыл.
57 Южышт шогалыныт да Иисус ваштареш шояклен тыге ойленыт:
58 «Ме Тудын тыгай ойлымыжым колынна: ”Мый еҥ-влакын кид дене ыштыме тиде храмым шалатем да, айдеме кид тӱкныде, кум кечыште весым чоҥен шогалтем”».
59 Но нунын тыгай таныклымыштат икте-весе дене келшен толын огытыл.
60 Тунам архиерей кынел шогалын, ончык лектын да Иисус деч йодын: «Ваштарешет титаклен ойлымыштлан Тый нимом от вашеште?»
61 Но Иисус шып шоген, нимом вашештен огыл. Архиерей Тудын деч адак йодын: «Тый Христос, моктымо Юмын Эргыже, улат мо?»
62 «Мый, – вашештен Иисус, – те Айдеме Эргын Куатан Юмын пурла могырыштыжо шинчымыжым да кавасе пыл ӱмбалне толмыжым ужыда.»118
63 Тунам архиерей вургемжым кушкедын119 да каласен: «Адак могай таныклыше-влак мыланна кӱлыт!
64 Те Юмым мыскылымыжым колда. Тидлан мом каласеда?» Иисус титакан да колышаш манын чылан келшеныт.
65 Тунам южышт Тудын ӱмбаке шӱведаш тӱҥалыныт. Иисусын шӱргыжым петыреныт, Тудым переныт да ойленыт: «Ынде пророкла каласе!» Тарзе-влакат Иисусым кыреныт.
66 Кунам Петр ӱлнӧ, кудывечыште, лийын, тушко архиерейын тарзе ӱдыржӧ-влак кокла гыч иктыже толын.
67 Тул воктене ырыктыше Петрым ужын, тӱсленрак ончалын да ойлен: «Тыят Назарет гыч толшо тиде Иисус дене пырля лийынат».
68 Но Петр тореш ойлен. «Мом тый ойлет – мый ом пале да ом умыло», – манын да ончыл кудывечыш лектын. Тунам агытан муралтен.
69 Ӱдыр тудым адак ужын да тушто шогышо-влаклан ойлен: «Тиде еҥат нунын кокла гыч».
70 Петр адакат тореш каласен. Изиш лиймеке, воктен шогышо-влак тудлан ойленыт: «Чынак тый нунын кокла гыч улат. Тыят Галилей гыч улат, тыйын ойлыметат нунын гай».
71 Петр Юмо ончылно товатлен ойлаш тӱҥалын: «Кӧн нерген ойледа, мый Тудым ом пале».
72 Тунам агытан кокымшо гана муралтен, да Петр Иисусын ойлымыжым шарналтен: «Агытан кок гана муралтымешке тый кум гана Мыйын нерген ”Тудым ом пале” манат». Вара тудо шорташ тӱҥалын.
15 ГЛАВА
1-5 Иисус Пилат ончылно. 6-15 Иисус але Варавва? 16-20 Сарзе-влак Иисусым игылт орландарат. 21-32 Ыресеш пудален сакымаш. 33-41 Иисусын колымыжо. 42-47 Иисусым тойымаш.
1 Эрдене эрак архиерей, калык кугурак, закон туныктышо да уло Синедрион кутырен келшаш погыненыт. Нуно Иисусым пидыныт, тушеч наҥгаеныт да Пилатын кидышкыже пуэныт.
2 Пилат Иисус деч йодын: «Тый иудей-влакын Кугыжашт улат?» Иисус вашештен: «Шке тидым каласышыч».
3 Архиерей-влак Иисусым шукылан титакленыт.
4 Пилат Тудын деч адак йодын: «Тый нимом от вашеште? Ужат, Тыйын ваштареш кунар титаклымаш уло».
5 Но Иисус нимом вашештен огыл, тидыже Пилатым ӧрыктарен.
6 Кажне пайремлан Пилат кучен петырыме-влак кокла гыч иктыжым калык йодмо почеш эрыкыш колта улмаш.
7 Тунам Варавва лӱман еҥ шке йолташыж-влак дене пырля петырымаште лийын, калык пудыранымаш годым нуно еҥым пуштыныт.
8 Молгунамсе семынак ыштыже манын, Пилат деч калык кычкырен йодаш тӱҥалын.
9 Пилат вашештен каласен: «Тыланда иудей-влакын Кугыжаштым луктын колтем гын, йӧра мо?»
10 Тудо пален: архиерей-влак кӧранымышт дене Иисусым тудын кидышкыже пуэныт.
11 Но архиерей-влак эрыкыш Иисусым огыл, а Вараввам лукташ йодаш калыкым таратеныт.
12 Пилат адак калык деч йодын: «Кӧм иудей-влакын Кугыжашт маныда, Тудын дене те мылам мом ыштыктынеда?»
13 «Тудым ыресеш пудален саке!» – калык тӱшка кычкырен.
14 Пилат йодын: «Могай осалым Тудо ыштен?» Но калык эшеат виян кычкырен: «Тудым ыресеш пудале!»
15 Пилат, калыклан йӧраш манын, Вараввам эрыкыш колтен, а Иисусым сола дене кырыктен да ыресеш пудален сакаш пуэн.
16 Сарзе-влак Иисусым преторийын кӧргӧ кудывечышкыже наҥгаеныт да тушко уло полкым ӱжын конденыт.
17 Нуно Тудлан шемалге-йошкар вургемым чиктеныт, шуанвондо дене вуйшӱдышым тодыныт да вуйышкыжо пыштеныт.
18 «Куане,120 иудей-влакын Кугыжашт!» – Тудым саламлаш тӱҥалыныт.
19 Нуно Тудым вуй гыч тоя дене кыреныт, ӱмбакыже шӱведеныт, ончыланже, сукен возын, Тудлан вуйым савеныт.
20 Игылтын чарнымекышт, Иисус ӱмбач шемалге-йошкар вургемым кудашыныт, шке вургемжым чиктеныт, вара пудален сакаш наҥгаеныт.
21 Эртен кайыше ик еҥлан, Кириней гыч Симонлан, Александр ден Руфын ачаштлан – тудо пасу гыч толын – Иисусын ыресшым ӧкым нумалыктеныт.
22 Иисусым Голгофа манме верыш конденыт, тиде лӱмжӧ «саҥга вер» манмым ончыкта.
23 Иисуслан смирна дене варыме йошкар аракам пуэныт, но Тудо йӱын огыл.
24 Иисусым ыресеш пудалыше-влак, кӧлан мом налаш шывагам кучен, шке коклаштышт вургемжым шеледеныт.
25 Тудым ыресеш пудален сакыме годым кумшо шагат121 лийын.
26 Титакшым ончыктен возымо улмаш: «Иудей-влакын Кугыжашт».
27 Аген коштшо кок еҥым Иисус дене пырля пудален сакеныт, иктыжым пурла могырыш, весыжым шола могырыш.
28 Тыге Возымаште улшо «Законым пудыртышо коклаш пуртеныт» манме шомак шукталтын.
29 Эртен кайыше-влак Иисусым игылтыныт да вуйым рӱзен ойленыт: «Эй, храмым шалатен да кум кечыште чоҥен шогалтен кертше!
30 Шкендым Шке утаре да ырес гыч воло!»
31 Архиерей ден закон туныктышо-влакат шке коклаштышт игылтыныт: «Молым утарен, а Шкенжым утарен ок керт.
32 Тек тиде Христос, Израильын Кугыжаже, ынде ырес гыч вола. Тидым ужмеке, ме Тудлан ӱшанена». Иисус дене пырля пудален сакыме еҥ-влакат Тудым игылтыныт.
33 Кудымшо шагат122 гыч индешымше шагат марте уло мланде ӱмбалне пычкемыш лийын.
34 Индешымше шагатыште Иисус виян йӱк дене кычкыралын: «Элои, Элои, ламма савахфани?» Тидыже «Юмем, Юмем, молан Мыйым кудалтен коденат?» манме лиеш.123
35 Тидым колмеке, тушто шогышо кокла гыч южышт ойленыт: «Теве Тудо Илиям ӱжеш».
36 Ик еҥ куржын миен, губкым уксусеш нӧртен да тоя вуеш керын. Вара Иисуслан йӱкташ намиен да каласен: «А ынде ончалына, Илия Тудым ырес гыч волташ толеш мо?»
37 Но Иисус чот кычкыралын, да чонжо лектын.
38 Тунам храмысе пӱрдыш кӱшычын ӱлыкӧ кокыте кушкедлен.
39 Иисус воктене шогышо шӱдывуй Тудын тыге кычкыралын колымыжым ужын да каласен: «Тиде Айдеме чынжымак Юмын Эргыже лийын!»
40 Тушто ӱдырамаш-влакат лийыныт, нуно ӧрдыж гыч онченыт. Нунын коклаште Мария Магдалина, изирак Иаков ден Иосийын Мария авашт да Саломия лийыныт,
41 Иисус Галилейыште лийме годым нуно Тудын почеш коштыныт да Тудлан служитленыт. Иерусалимыш Иисус дене пырля толшо шуко моло ӱдырамашат тыштак лийын.
42 Кас лишемын. Тунам шуматкече вашеш кугарня лийын, сандене
43 Синедрионын пагалыме еҥже, Аримафей гыч Иосиф, толын – тудо шкежат Юмын Кугыжанышым вучен –, Пилат деке пураш тоштын да Иисусын капшым йодын.
44 Иисус чынак колен шуктен мо манын, Пилат ӧрын. Тудо шӱдывуйым ӱжыктен да Иисус шукертак колен мо манын йодын.
45 Тидым шӱдывуй деч пален налмеке, Иисусын капшым Иосифлан пуаш сӧрен.
46 Иосиф йытын вынерым тӱлен налын, Иисусын капшым волтен, вынереш вӱдылын да курык саҥгаш кӱнчымӧ шӱгареш пыштен. Шӱгар аҥым кӱ дене петырен.
47 Мария Магдалина ден Иосийын Мария аваже Иисусым кушан пыштымым онченыт.
16 ГЛАВА
1-8 Ылыж кынелмаш. 9-20 Иисусын лишылже-влаклан кончымыжо.
1 Шуматкече эртымеке, Иисусын капшым шӱраш каяш манын, Мария Магдалина, Иаковын Мария аваже да Саломия тамле пушан ӱйым оксала налыныт.
2 Шуматкече эрлашын, эрдене эрак, кече лекме годым, нуно шӱгар деке каеныт.
3 Шке коклаштышт кутыреныт: «Мыланна шӱгар аҥ гыч кӱм кӧ кораҥда?»
4 Ончалыныт да ужыныт: кӱм ӧрдыжкӧ кораҥдыме. Тудо пеш кугу улмаш.
5 Нуно кӧргышкӧ пуреныт, тушто пурла могырышто шинчыше ош вургеман рвезым ужыныт да чот лӱдыныт.
6 Но тудо нунылан ойлен: «Ида лӱд. Те ыресеш пудален сакыме Назарет Иисусым кычалыда. Тудо ылыж кынелын, тыште уке. Теве Тудым пыштыме вер.
7 А ынде кайыза да Тудын тунемшыж-влаклан да Петрлан тыге каласыза: ”Тудо тендам Галилейыште вашлиеш. Кузе тыланда ойлен, тушто Тудым ужыда”».
8 Ӱдырамаш-влак лектыныт да шӱгар деч куржыныт. Нуным лӱдмаш авалтен, да лӱдын чытыреныт. Нуно лӱдмышт дене нигӧлан нимом ойлен огытыл.
9 Шуматкече эрлашын эрден эрак ылыж кынелмекше, Иисус эн ондак Мария Магдалиналан кончен. Иисус тудын кӧргыж гыч шым иям поктен луктын улмаш.
10 Мария Магдалина каен да Иисус дене пырля лийше, Тудын верч ойгырышо да шортшо-влаклан тидын нерген увертарен.
11 Иисус ила да Тудым Мария ужын манмым кунам колыныт, ӱшанен огытыл.
12 Вара Иисус нунын кокла гыч коктыштлан ялыш кайымышт годым вес сын дене кончен.
13 Нине кок еҥ пӧртылыныт да молыштлан каласкаленыт, но нуныланат ӱшанен огытыл.
14 Вараракше Иисус латик тунемшыжлан кочмышт годым кончен. Тудо ӱшаныдымыштлан да кӱэмалтше шӱман улмыштлан нуным шылтален ойлен. Вет нуно Тудым ылыж кынелшым ужшо еҥ-влаклан ӱшанен огытыл.
15 Нунылан каласен: «Тӱня мучко кайыза да Юмын ыштыме уло тӱнялан Поро Уверым каласкалыза.
16 Кӧ Поро Уверлан ӱшана да тынеш пура – утаралтеш, но кӧ ок ӱшане – судитлалтеш.
17 Ӱшаныше-влак пелен тыгай палдарыше пале-влак лийыт: Мыйын лӱмем дене нуно иям поктен лукташ, у йылме дене кутыраш тӱҥалыт.
18 Нуно кидышкышт кишкым налын кертыт, да колымашым кондышо иктаж-мом йӱыт гын, тиде нунылан эҥгекым ок ыште. Кидыштым черле ӱмбаке пыштат, да нунышт паремыт».
19 Господь, нунылан тидым ойлымеке, пылпомышко нӧлталтын124 да Юмын пурла велышкыже шинчын.
20 Тудын тунемшыж-влак каеныт да чыла вере увертарен туныктеныт. Господь нунын дене пырля ыштен да тӱрлӧ палдарыше пале дене шомакым пеҥгыдемден. Аминь.
ЛУКАН ВОЗЫМО СВЯТОЙ ЕВАНГЕЛИЙ
1 ГЛАВА
1-4 Ончылмут. 5-25 Тынеш Пуртышо Иоаннын шочмыж нерген ончылгоч каласымаш. 26-38 Иисусын шочмыж нерген ончылгоч каласкалымаш. 39-56 Елисавета деке Мария ужаш мия. 57-66 Тынеш Пуртышо Иоаннын шочмыжо. 67-80 Захарийын пророкла ойлымыжо.
1 Мемнан коклаште мо лийме да сайын палыме паша нерген шукын возаш тӱҥалыныт.
2 Нуно тӱҥалтыш гычак чыла тидым ужшо да Шомаклан служитлыше-влакын мыланна каласкалымыштым возат.
3 Сандене мыят, тӱҥалтыш гыч чыла шымлен лекмеке, тидым тыланет, кугун пагалыме Феофил, радамын возаш шонен пыштышым.
4 Тыланет мом туныктымын ӱшанле улмыжым палет манын, мый ужнем.
5 Иудейын Ирод кугыжаже годым Авийын черетыштыже служитлыше125 Захарий лӱман иерей улмаш. Тудын ватыжат Аарон тукым гыч улмаш, лӱмжӧ Елисавета лийын.
6 Нуно коктынат Юмын ончылно чын ыштыше лийыныт, Господьын уло кӱштымыж да шӱдымыж почеш шылталаш лийдымын иленыт.
7 Но Елисавета йочам ыштен кертдыме улмаш, сандене нунын йочашт лийын огыл. Нуно коктынат шоҥго лийыныт.
8 Икана Захарий радам почеш шке черетше дене Юмын ончылно служитлен.
9 Иерей-влакын йӱлашт почеш шывагам кучымекышт, тудлан Господьын храмышкыже тӱтыраш пураш логалын,
10 а тамле пушым тӱтырымӧ годым шуко калык тӱнӧ кумалын.
11 Тунам Захарийлан Господьын Суксыжо кончен, тудо тӱтырымӧ жертвенник деч пурла могырышто шоген.
12 Тудым ужмеке, Захарий чот ӧрын, тудым лӱдмаш авалтен.
13 Но Суксо тудлан каласен: «Захарий, ит лӱд. Тыйын сӧрвалыметым колмо. Елисавета ватет тылат эргым ышта, да тый тудым Иоанн манын лӱмдет.
14 Тыланет куанымаш да йывыртымаш лиеш, эргычын шочмыжлан шукын йывырташ тӱҥалыт.
15 Господь ончылно тудо пеш кугу лиеш. Тудо йошкар аракамат, моло руштыктарышымат йӱаш ок тӱҥал, ава кӧргыштӧ лиймыж годымак Святой Шӱлыш дене темалтеш.
16 Израиль эрге кокла гыч шукыштым Господь деке, нунын Юмышт деке, пӧртылта.
17 Господь ончыко ямдылыме калыкым лукташ манын, Илиян гай вий-куат да шӱлыш дене тудо Господь деч ончыч толеш, ача-влакын шӱмыштым шочшышт деке пӧртылта, чын ыштыше-влак семын шонаш мут колыштдымо-влакым савыра».
18 Захарий Суксылан каласен: «Тиде чын улмым кушеч мый палем? Мый шоҥго улам, ватемат ынде самырык огыл».
19 Суксо вашештен: «Мый Гавриил улам, Юмын ончылно шогем, тыланет ойлаш да тиде куан уверым каласаш мыйым колтымо.
20 Теве тый мутланен кертдыме лият, чыла тиде шукталтме кече марте ойлен от керт. Шке жапыштыже шукталтшаш шомакемлан тый ӱшанен отыл, сандене тыге лиеш».
21 А калык Захарийым вучен да храмыште юватылмыжлан ӧрын.
22 А лекмеке, Захарий нунылан нимом ойлен кертын огыл. Нуно умыленыт: храмыште тудо кончымашым ужын. Захарий кидше дене ончыктылын, но йылмыдымак кодын.
23 А служитлыме кечыже-влак эртымеке, Захарий мӧҥгыжӧ пӧртылын.
24 Икмыняр жап гыч Елисавета ватыже нелемын, тудо вич тылзе шылын илен да ойлен:
25 «Тидым мылам Господь ыштен! Тиде кечылаште Тудо ӱмбакем ончалын, еҥ-влак деч чытен илыме намысем ӱмбачем кораҥден».
26 Кудымшо тылзын Юмо Гавриил Суксым Галилейысе Назарет манме олашке колтен.
27 Тудо Давид тукым гыч Иосиф лӱман пӧръеҥлан сӧрымӧ ӱдыр деке колтымо улмаш. Ӱдырын лӱмжӧ Мария лийын.
28 Суксо Тудын деке пурен да каласен: «Поро пӱрымашан, йывырте!126 Тый денет Господь. Ӱдырамаш-влак коклаште Тый благословитлыме улат!»
29 А Мария, тудым ужмеке, тыгай мутлан аптыранен да саламлымаш мом ончыкта манын шонкален.
30 Суксо Тудлан каласен: «Мария, ит лӱд. Тый Юмын порылыкшым налынат.
31 Тый нелемат да Эргым ыштет. Тудлан Иисус лӱмым пуэт.
32 Тудо пеш кугу лиеш да Кӱшнысӧ Юмын Эрге манын лӱмдалтеш. Господь Юмо Тудлан Давид ачажын престолжым пуа.
33 Тудо курымеш Иаков тукымын Кугыжаже лиеш, Тудын кугыжа улмыжлан мучаш ок лий».
34 Суксылан Мария каласен: «Кузе тиде лийын кертеш? Мый пӧръеҥым ом пале».
35 Суксо Тудлан вашештен: «Ӱмбакет Святой Шӱлыш вола, Кӱшнысӧ Юмын куатше Тыйым леведеш. Санденак шочшаш Аза святой лиеш, Тудым Юмын Эрге манын лӱмдат.
36 Теве Тыйын Елисавета родетат, шоҥго гынат, мӱшкыран, тудын эрге шочеш. Тудым чылан йочам ыштен кертдымылан шотленыт, ынде кудымшо тылзе Елисавета нелемше.
37 Юмын ик мутшат ышталт кертдыме ок лий».127
38 Мария каласен: «Мый Господьын тарзыже улам. Тек Мыланем ойлымет семынак лиеш». Суксо Тудын деч кораҥын.
39 Тиде кечылаште Мария тарванен да курыкан кундемысе Иудан олашкыже вашкен каен.
40 Тудо Захарийын пӧртышкыжӧ пурен да Елисаветам саламлен.
41 Кунам Мариян саламлымыжым Елисавета колын, мӱшкырыштыжӧ азаже тарванен, да Елисавета Святой Шӱлыш дене темын.
42 Тудо виян кычкыралын: «Ӱдырамаш-влак коклаште Тый благословитлыме улат! Тый дечет Шочшат благословитлыме!
43 Мый декем Господемын Аваже толын. Кушеч мылам тыгай пиал!
44 Кунам саламлымет пылышышкем шоктыш, кӧргыштем азам куанен тарваныш.
45 Ӱшаныше – поро пиалан, вет Господьын Тудлан каласымыже шукталтеш».
46 Мария каласен: «Мыйын чонем Господьым мокта,
47 Юмылан, Мыйым Утарышылан, кӧргӧ шӱлышем куана.
48 Тудо ӱҥышӧ тарзе Ӱдыржӧ веке ончалтышыжым савырен, тиде жап гыч чыла тукым Мыйым поро пиалан манаш тӱҥалеш:
49 куатан Юмо Мылам моткоч кугу порылыкым ыштен. Тудын лӱмжӧ святой!
50 Тудлан лӱдын кумалше-влаклан тукым гыч тукымыш Тудо шке порылыкшым ончыкта.
51 Тудо шке кидшын куатшым ончыктен, кугешныше шонымашым шӱмыштышт кучышо-влакым шалатен колтен.
52 Виян-влакым престол гыч сӱмыралын, ӱҥышӧ-влакым нӧлталын,
53 шужышо-влакым поро дене темен, пойышо-влакым нимо деч посна колтен.
54 Мемнан ачана-влаклан ойлымыж семын, Авраам ден тудын тукымжылан порылыкшым курымеш шарнен,
55 Тудо Шкенжын Израиль шочшыжым йӧратен налын».
56 Елисавета дене Мария кум тылзе наре лийын, вара мӧҥгыжӧ пӧртылын.
57 Елисаветалан азам ышташ жап шуын, тудо эргым ыштен.
58 Господь тудын деке моткоч поро лийме нерген пошкудо да родо-тукымжо колыныт да тудын дене пырля куаненыт.
59 Кандашымше кечын азалан пӱчмӧ йӱлам эртараш толыныт да тудым ачажын лӱмжӧ дене Захарий манын лӱмдынешт улмаш.
60 Но азан аваже каласен: «Уке. Тудым Иоанн манын лӱмдена».
61 Елисаветалан каласеныт: «Но тыгай лӱманже тыйын тукымышто иктат уке».
62 Кид дене ончыктыл, азан ачаж деч тудым кузе лӱмдынеже манын йодыныт.
63 Захарий изи оҥам йодын да возен: «Тудын лӱмжӧ Иоанн». Чылан ӧрыныт.
64 Тунамак Захарийын умшаже почылтын, йылмыже рудалтын, тудо ойлаш да Юмым чапландараш тӱҥалын.
65 Тыште илыше-влак чылан чот лӱдыныт. Чыла тидын нерген Иудейын курыкан кундемже мучко каласкаленыт.
66 Кӧ тидын нерген колын гын, чылан шӱмыш пыштеныт да ойленыт: «Тиде йоча мо лиеш?» Вет тудын пелен Господьын кидше лийын.
67 Иоаннын ачаже, Захарий, Святой Шӱлыш дене темын да пророкла ойлен каласкален:
68 «Израильын Господь Юмыжо моктымо лийже! Тудо шке калыкше деке лишемын да тудлан эрыкыш лекмашым ямдылен.
69 Ожнысо святой пророкшо-влак гоч мом сӧрымыжым ыштен:
70 Давид шочшыжын тукымжо гыч Тудо мыланна виян Утарышым луктын.
71 Тушманна-влак деч, мемнам ужмышудымо-влакын чыланыштын кидышт гыч Господь утара.
72 Тыге Тудо ачана-влаклан порылыкшым ончыкта да Шкенжын святой сугыньжым шарна.
73 Авраам ачаланна товатлымыжым монден огыл:
74 мемнам тушман кид йымач эрыкыш луктеш, да, Тудын ончылно святойын да чын ыштен,
75 Тудлан илышаш кечына мучко лӱдде служитлен кертына.
76 А тый, йоча, Кӱшнысӧ Юмын пророкшо манын лӱмдалтат, Господь ончылно кает, Тудлан корным ямдылет да
77 Тудын калыкшылан утаралтмаш языкыштым кудалтымыж дене лиймым палдарет.
78 Тыге мемнан Юмына шӱм порылыкшо дене кӱшыч мыланна Эр Волгыдым колтен –
79 Тудыжо пычкемыште да колымаш ӱмылыштӧ шинчыше-влакым волгалтара да тыныслык корныш мемнан ошкылнам виктара».
80 А йоча кушкын да шӱм-чон шӱлышыжӧ пеҥгыдемын. Израиль калык ончык лекшаш кече шумешке, тудо ир мландыште илен.
2 ГЛАВА
1-7 Иисусын шочмыжо. 8-21 Кӱтӱчӧ да Суксо-влак. 22-38 Иисусым храмыш кондат. 39-40 Назаретыш пӧртылмаш. 41-52 Латкок ияш Иисус храмыште.
1 Тиде жапыште Август кесарь деч калыкым уло мланде мучко шотлен возаш кӱштымаш лектын.
2 Тиде икымше шотлен возымашым Квиринийын Сирийыште вуйлатымыж годым эртареныт.
3 Чылан шке тукымыштын олашке возалташ каеныт.
4 Иосиф Давидын родо-тукымжо гыч лийын, сандене Галилейысе Назарет ола гыч Иудейышке, Давидын Вифлеем лӱман олашкыже, каен.
5 Возен шотлымашке Иосиф тудлан сӧрымӧ Мария ӱдыр дене пырля каен. Мария нелемше улмаш.
6 А кунам нуно Вифлеемыште лийыныт, Мариялан азам ышташ жап шуын.
7 Мария Икымше Шочшыжым, Эргым, ыштен, Тудым вӱдылын, шудо шерчаш пыштен. Унапӧртыштӧ нунылан вер лийын огыл.128
8 Тудо кундемыште кӱтӱчӧ-влак пасушто лийыныт, нуно йӱдым кӱтӱм ороленыт.
9 Теве ончыкышт Господьын Суксыжо лектын да Господьын чапше нуным волгалтарен. Кӱтӱчӧ-влак чот лӱдыныт,
10 но Суксо каласен: «Ида лӱд! Мый тыланда кугу куаным увертарем, тидыже уло калыклан йывыртымаш лиеш:
11 таче Давидын олаштыже тыланда Утарыше – Христос, Господь – шочын.
12 Теве тыланда пале: те вӱдыл пыштыме Азам муыда, Тудо шудо шерчаште кия».
13 Кенета тиде Суксо дене пырля пылпомышсо сарзе-влак шукын лектыныт да Юмым чапландареныт:
14 «Юмылан кӱшнӧ чап лийже! Мландӱмбалне тыныслык, еҥ-влак дене Юмын поро кумылжо!»
15 Суксо-влакын пылпомышко пӧртылмекышт, кӱтӱчӧ-влак икте-весыштлан ойленыт: «Айста Вифлеемыш каена, Господь мо нерген увертарымым, тушто мо лиймым ончалына».
16 Нуно вашкен каеныт, мийымекышт, Мариям, Иосифым да шудо шерчаште кийыше Азам муыныт.
17 Нуным ужмекышт, тиде Йоча нерген Суксын мом ойлымыжым каласкаленыт.
18 Тидым колшо-влак кӱтӱчӧ-влакын каласкалымыштлан чылан чот ӧрыныт.
19 А Мария чыла тидым шӱмышкыжӧ пыштен да арален.
20 Мом ужмо-колмыштлан Юмым моктен да чапландарен, кӱтӱчӧ-влак мӧҥгеш пӧртылыныт. Чылажат Суксо каласыме семынак лийын.
21 Кандашымше кече шумеке, кунам Азалан пӱчмӧ йӱлам эртараш жап шуын, тудлан Иисус лӱмым пуэныт. Аважын нелеммыж деч ончычак Суксо Тудым тыге лӱмден.
22 Моисейын законжо почеш эрныме йӱлам эртарыме кече шумеке, Иисусым, Господь ончык намияш манын, Иерусалимыш конденыт,
23 вет Господьын законыштыжо возымо: «Эн ондак шочшо кажне эрге аза Господьлан святитлыме лийшаш».129
24 Тыгак нуно Господьын законышто ойлымо семын кок кедым але кок кӧгӧрчен игым надырлан пуышаш улыт улмаш.130
25 Иерусалимыште Симеон лӱман чын ыштыше да Юмым пагалыше еҥ лийын. Тудо Израильым лыпландарымым вучен, да ӱмбалныже Святой Шӱлыш лийын.
26 Господьын Христосшым ужмо деч ончыч колымашым от уж манын, Симеонлан Святой Шӱлыш увертарен.
27 Шӱлышын кумылаҥдымыж дене тудо храмыш толын. Кунам Иисусын ача-аваже, законышто возымо йӱлам Тудын шотышто шукташ манын, Азам тушко конденыт,
28 Симеон Тудым кидышкыже налын, Юмым моктен каласен:
29 «Ынде, Господь, шомакетым шуктен, шке тарзетым тыныслык дене колтет:
30 мыйын шинчам Тыйын пуымо утарымашым ужо,
31 тудым Тый чыла калык ончылно ямдыленат.
32 Тудо чын Юмым палыдыме-влаклан чыным почшо волгыдо, Тыйын Израиль калыкетлан чап лиеш».
33 Иисус нерген мом ойлымылан Иосиф ден Азан Аваже ӧрыныт.
34 Симеон нуным благословитлен, а Азан Мария Аважлан каласен: «Теве Тудлан кӧра Израильыште шуко еҥ камвочшаш да шуко еҥ кынелшаш. Тудо ӱчашымашлан амал лиеш.
35 Тыге шукыштын шӱмеш шылтыме шонымашышт почылтеш. Тыйынат чонет вошт керде эрта».
36 Туштак Асир тукым гыч Фануилын Анна пророк ӱдыржӧ лийын. Тудо пешак шоҥго улмаш. Ӱдыр жапше деч вара Анна шым ий марийже дене пырля илен,
37 а вара кандашле ныл ий теммешке131 тулык лийын илен. Храм деч тудо кораҥын огыл, йӱдшӧ-кечыже кумалын да пӱтым кучен Юмылан служитлен.
38 Тиде жапыште Анна нунын деке миен да Юмым моктен, Иерусалимыште утарымым вучышо-влаклан чылаштлан Иисус нерген каласкален.
39 Господьын законжо почеш чыла ыштымеке, нуно Галилейышке, шкеныштын Назарет олашкышт, пӧртылыныт.
40 Йоча кушкын, шӱм-чон шӱлышыжӧ пеҥгыдемын, ушым поген. Юмын порылыкшо Тудын дене лийын.
41 Иисусын ачаж ден Аваже кажне ийын Иерусалимыш Кугече пайремыш коштыныт.
42 Тудлан латкок ий теммеке, нуно йӱла почеш ончычсо семынак Иерусалимыш пайремыш миеныт.
43 Пайрем кече-влак пытымеке, нуно мӧҥгышкышт каеныт, а Рвезе Иисус Иерусалимеш кодын. Тидым Иосиф ден Тудын Аваже пален огытыл,
44 Тудо пырля мийыше-влак дене ошкеда, шоненыт. Тыге нуно кечыгут каеныт, вара Эргыштым родо-тукым да палыме коклаште кычалаш тӱҥалыныт.
45 Иисусым муын огытылат, Иерусалимыш пӧртылыныт да Тудым тушто кычалыныт.
46 Иисусым кум кече гыч храмыште муыныт. Тудо туныктышо-влак коклаште шинчен, нуным колыштын да йодышым пуэден.
47 Иисусым колыштшо-влак чылан Тудын уш-акылжылан да вашештымыжлан ӧрыныт.
48 Тудым ужмеке, ачаж ден Аваже чот ӧрыныт. Аваже Тудлан ойлен: «Эргым, молан Тый мемнан дене тыге ыштенат? Тыйын ачат да Мый, чот ойгырен, Тыйым кычалынна».
49 Тудо нунылан каласен: «Молан те Мыйым кычалында? Мо Ачамын, Мыйын тушто лийшашем але те пален огыдал?»
50 Но нуно мом ойлымыжым умылен огытыл.
51 Иисус ачаж да Аваж дене пырля каен, Назаретыш пӧртылын да чыла шотыштат мутыштым колыштын. А Аваже чыла тидым шӱмыштыжӧ арален.
52 Иисус кушкын да ийгот ешаралтме семын ушым поген, Тудым Юмат, еҥ-влакат утларак да утларак йӧратеныт.
3 ГЛАВА
1-20 Тынеш Пуртышо Иоаннын увертарымыже. 21-22 Иисусым тынеш пуртымаш. 23-38 Иисусын тукымвожшо.
1 Тиверий кесарь латвизымше ий кугыжаланыме годым, кунам Иудейым Понтий Пилат вуйлатен, Галилейын тетрархше Ирод лийын, тудын Филипп изаже – Итурейын да Трахонит кундемын тетрархышт, Лисаний – Авилинейын тетрархше
2 да Анна ден Каиафа архиерей лийыныт, ир мландыште Захарийын Иоанн эргыжлан Юмо деч шомак лийын.
3 Тудыжо Иордан эҥер кундемысе чыла вер мучко каен да языкыштым касарыкташлан, язык верч ӧкынен, тынеш пураш туныктен.
4 Исаия пророкын шомакшым возыман книгаште кузе каласыме, туге лийын: «Ир мландыште кычкырышын йӱкшӧ шокта: Господьлан корным ямдылыза, Тудлан йолгорным вияшым ыштыза!
5 Чыла корем темалтше, а чоҥга ден курык иземышт, корно савыртыш-влак вийнышт, лакылан корно-влак тӧр лийышт –
6 Юмын утарымашыжым чыла илыше ужеш».132
7 Тынеш пураш толшо еҥ-влаклан Иоанн ойлен: «Шем кишкын шочшыж-влак! Ончыкылык шыде логалме деч утлен куржаш кӧ тыланда каҥашым пуэн?
8 Языкым касарыктен, Юмо деке савырнымыланда келшен толшо саскам шочыктыза да ”Мемнан ачана – Авраам” манын, кӧргыштыда шонаш ида тӱҥал. Тыланда ойлем: Юмо теве нине кӱ-влак гычат Авраамлан икшыве-влакым ыштен кертеш.
9 Ынде пушеҥге вож воктене товарат ямде кия: сай саскам пуыдымо чыла пушеҥгым руат да тулыш шуат».
10 «Мом ме ыштышаш улына?» – тудын деч калык йодыштын.
11 Иоанн вашештен: «Кӧн кок вургемже уло, тек иктыжым вургем укеанлан пуа. Кӧн кочкышыжо уло, тек тыгак ышта».
12 Йозак погышо-влакат тынеш пураш толыныт. Нуно тудын деч йодыныт: «Туныктышо, ме мом ыштышаш улына?»
13 Тудо вашештен: «Погаш палемдыме деч шуко ида йод».
14 Сарзе-влак тудын деч йодыныт: «А ме мом ыштышаш улына?» Тудо каласен: «Нигӧм ида шыгыремде, еҥ ӱмбаке вуйым ида ший, пашадарда дене серлагыза».
15 Калык моткоч вучен, Иоанн нерген Христос огыл гын манын, чылан шӱмыштышт шонкаленыт.
16 Но Иоанн чылан ончылно каласен: «Мый тендам вӱд дене тынеш пуртем, но Весе толеш, Тудо мый дечем Виянрак. Мый Тудын йолчием кылжымат рудаш ом йӧрӧ. Тудо тендам Святой Шӱлыш да тул дене тынеш пурта.
17 Тудын кидыштыже кольмо, идымжым эрыкта да шыдаҥым клатышкыже пога, а арважым йӧрташ лийдыме тулеш йӱлалта».
18 Калыкым тӱрлын туныктен, Иоанн Поро Уверым каласкален.
19 А Ирод тетрархлан тудын шке изажын Иродиада ватыж дене илыме шотышто да моло осал пашаже шотышто Иоанн шылтален ойленат,
20 Ирод тудым казаматыш петырен, осал пашашкыже тидымат ешарен.
21 Уло калык тынеш пурымо годым Иисусат тынеш пурен, а кунам Тудо кумалын, пылпомыш почылтын.
22 Кӧгӧрченла койшо кап дене Тудын ӱмбаке Святой Шӱлыш волен. Пылпомыш гыч йӱк шоктен: «Тый Мыйын йӧратыме Эргым улат, Мыйын поро кумылем Тый денет!»
23 Шке служитлымыжым тӱҥалмыж годым Иисуслан кумло ий наре лийын. Тудо Иосифын Эргыже манын шоненыт. Иосифын ачаже Илий лийын,
24 тудыжын – Матфат, Левий, Мелхий, Ианнай, Иосиф,
25 Маттафий, Амос, Наум, Еслим, Наггей,
26 Мааф, Маттафий, Семей, Иосиф, Иуда,
27 Иоаннан, Рисай, Зоровавель, Салафиил, Нирий,
28 Мелхий, Аддий, Косам, Елмодам, Ир,
29 Иосий, Елиезер, Иорим, Матфат, Левий,
30 Симеон, Иуда, Иосиф, Ионан, Елиаким,
31 Мелеай, Маинан, Маттафай, Нафан, Давид,
32 Иессей, Овид, Вооз, Салмон, Наассон,
33 Аминадав, Арам, Есром, Фарес, Иуда,
34 Иаков, Исаак, Авраам, Фарра, Нахор,
35 Серух, Рагав, Фалек, Евер, Сала,
36 Каинан, Арфаксад, Сим, Ной, Ламех,
37 Мафусал, Енох, Иаред, Малелеил, Каинан,
38 Енос, Сиф, Адам, Юмо.
4 ГЛАВА
1-13 Иисусым тергымаш. 14-15 Иисус Галилейыште служитлаш тӱҥалеш. 16-30 Назаретысе синагогышто. 31-37 Капернаумысо синагогышто. 38-41 Иисус шуко еҥым паремда. 42-44 Иисус синагоглаште туныктен каласкала.
1 Святой Шӱлыш дене темын, Иисус Иордан эҥер деч пӧртылын, да Тудым Шӱлыш ир мландышке наҥгаен.
2 Тушто Тудым нылле кече диавол алгаштараш тӧчен. Тиде жапыште Иисус нимом кочкын огыл, а нине кече-влак эртымеке, шужымым шижын.
3 Диавол Тудлан ойлен: «Тый Юмын Эрге улат гын, тиде кӱлан киндыш савырнаш кӱштӧ».
4 Иисус вашештен: «Возымо: ”Айдеме кинде дене гына огыл, а Юмын кажне шомакше дене ила”».133
5 Вара диавол Тудым кӱкшӧ курык ӱмбаке кӱшкӧ кӱзыктен, уло тӱнян чыла кугыжанышыжым иктатыште ончыктен
6 да каласен: «Нине кугыжаныш-влакым да нунын мо дене чапланымыштым мый Тыйын кид йымакет пуэм. Чыла тиде мылам пуалтын, а мый кӧлан пуынем, тудлан пуэн кертам.
7 Сукалтен, Мыланем вуетым савет гын, чылажат Тыйын лиеш».
8 Иисус вашештен: «Мый дечем кораҥ, сатана! Возымо: ”Шке Господь Юметлан, сукалтен, вуйым саве, ик Тудланак веле служитле”».134
9 Вара сатана Тудым Иерусалимыш наҥгаен, храм леведыш тӱрыш шогалтен да каласен: «Тый Юмын Эрге улат гын, тышеч ӱлыкӧ тӧрштӧ.
10 Возымо вет: ”Тудо Суксыж-влаклан Тыйым аралаш кӱшта:
11 йолет кӱэш ынже шӱртньӧ манын, нуно Тыйым кидешышт нумал наҥгаят”».135
12 Иисус вашештен: «Каласыме: ”Господь Юметым ит терге”».136
13 Чыла алгаштараш тӧчымыжым пытарымеке, диавол Тудын деч жаплан кораҥын.
14 Иисус Галилейыш пӧртылын, Святой Шӱлышын куатше Тудын дене лийын. Тудын нерген уло кундем мучко мут шарлен.
15 Иисус нунын синагоглаште туныктен, да чылан Тудым чапландареныт.
16 Иисус Назаретыш толын – тиде олаште Тудым ончен-куштеныт – да молгунамсе семынак шуматкечын синагогыш пурен. Тудо Возымашым лудаш шогалын.
17 Иисуслан пророк Исаиян книгажым пуэныт. Тудым почын да тыге возымо верым муын:
18 «Господьын Шӱлышыжӧ Мыйын ӱмбалнем – Тудо Мыйым йорло-влаклан Поро Уверым шараш шӱрен палемден, тодылалтше кумылан-влакым тӧрлаташ колтен.
19 Кучен петырыме-влаклан эрыкыш колтымо нерген, сокыр-влаклан шинчашт почылтмо нерген увертараш, индыралтше-влакым эрыкыш лукташ, Господьын порылык ийже толын шумо нерген увертараш Тудо Мыйым колтен».137
20 Иисус книгам петырен, синагог полышкалышылан пуэн да шинчын. Синагогышто улшо-влакын чылаштын шинчашт Тудын ӱмбаке виктаралтын.
21 Иисус ойлаш тӱҥалын: «Таче колыштмо тиде возымаш ынде шукталте».
22 Чылан «Тудо чын» маныныт да Тудын умшаж гыч лекше порылык шомаклан пешак ӧрыныт. Нуно ойленыт: «Тудо Иосифын эргыже огыл?»
23 Иисус нунылан вашештен: «Те Мыланем калыкмутым каласеда: ”Паремдыше, Шкендым Шке паремде! Капернаумышто мо лиймым ме колынна, тудымак тыште шке кундемыштетат ыште”.
24 Тыланда чынак ойлем, – Иисус умбакыже ойлен, – нимогай пророкым шке кундемыштыже огыт пагале.
25 Чынже дене каласем: Илия илыме годым, кунам пылпомыш петырнен, кум ий да куд тылзе кукшо шоген да уло эл мучко кугу шужымаш тӱҥалын, Израильыште шуко тулык ӱдырамаш лийын,
26 но нунын кокла гыч иктыж декат Илиям колтымо огыл, а Сидонысо Сарепташте илыше тулык ӱдырамаш деке колтымо.
27 Елисей пророк илыме годымат Израильыште проказе черан еҥ шуко лийын, но нунын кокла гыч иктат эрнен огыл, а Сирий гыч толшо Нееман веле».
28 Тидым колмеке, синагогышто чылан чот шыдешкеныт,
29 кынелыныт да Иисусым ола гыч поктен луктыныт. Нунын олашт курыкеш чоҥымо улмаш. Иисусым шӱкал шуаш манын, курык сер деке наҥгаеныт,
30 но Тудо нунын покшеч эртен каен да кораҥын.
31 Галилейысе Капернаум олаш Иисус толын да шуматкечын калыкым туныктен.
32 Туныктымыжлан чылан ӧрыныт: Тудын шомакше куатан лийын.
33 Синагогышто шакше ия шӱлыш кучыман еҥ лийын, да тудо уло йӱкын кычкыралын:
34 «Мемнам кодо, Назарет Иисус, мом Тый мемнан дене ыштынет? Мемнам пытараш толынат? Кӧ улметым мый палем, Тый Юмын Святойжо улат!»
35 Но Иисус осал шӱлышым чарен каласен: «Шып лий! Кӧргыж гыч лек!» Ия тиде еҥым синагог покшелан йӧрыктен да, нимогай эҥгекым ыштыде, тудын кӧргыж гыч лектын.
36 Чылан ӧрын-лӱдын шогеныт да икте-весыштлан ойленыт: «Тиде мо тыгай! Тудо куат да власть дене осал шӱлыш-влаклан кӱшта, а нунышт лектыт».
37 Тудын нерген йырым-йырысе чыла верлашке шомак шарлен.
38 Иисус синагог гыч лектын да Симонын пӧртышкыжӧ пурен. Симонын оньыкуваже шокшымужо дене чот орланен, да Иисусым тудлан полшаш йодыныт.
39 Тудын деке лишеммеке, Иисус шокшымужылан лекташ кӱштен. Чер ӱдырамашым коден. Ӱдырамаш тунамак кынелын да уна-влакым ончаш тӱҥалын.
40 А кӧн тӱрлӧ чер дене орланыше лишыл еҥже лийын гын, кече шичме годым чылан Иисус деке нуным конденыт. Тудыжо кажне черле ӱмбаке кидым пыштен да паремден.
41 Тыгак шуко еҥын кӧргыж гыч ия-влак кычкырен лектыныт: «Тый Христос, Юмын Эрге улат!» Но Иисус нунылан тыге ойлаш эрыкым пуэн огыл, вет нуно Тудын Христос улмыжым паленыт.
42 Эрдене эрак Иисус лектын да тымык верыш каен. Калык тӱшка Тудым кычалын, а кычал мумеке, Иисус нунын деч ынже кай манын чараш тӧченыт.
43 Но Тудо, «Мый Юмын Кугыжаныш нерген Поро Уверым моло олаштат каласкалышаш улам, тидлан Мыйым колтымо», манын
44 да Галилейысе синагоглаште увертарен каласкален.
5 ГЛАВА
1-11 Иисус икымше тунемшыж-влакым ӱжеш. 12-16 Проказе чераным паремдымаш. 17-26 Йыжыҥдыме еҥым паремдымаш. 27-32 Левийым ӱжмаш. 33-39 Пӱтым кучымо нерген йодыш.
1 Икана Иисус Геннисарет ер воктене шоген, а калык, Юмын шомакым колаш манын, Тудым йырваш шыгыремден.
2 Серыште Иисус кок пушым ужын. А пуш гыч волышо колызо-влак вапшыштым мушкыныт.
3 Ик пушыжо Симонын лийын. Иисус тушко шинчын да сер деч кораҥаш тудын деч йодын, пуш гыч еҥ-влакым туныктен.
4 А вара, ойлен чарнымеке, Симонлан каласен: «Келге верыш кае. Колым кучаш тушан вапш-влакдам шуыза».
5 «Туныктышо, – вашештен Симон, – ме йӱдвошт тыршенна да нимом кучен огынал. Но Тый каласет гын, мый вапшым шуэм.»
6 Нуно тыгак ыштеныт да тунар шуко колым кученыт, вапшыштат кӱрышталташ тӱҥалын.
7 Полшаш толышт манын, кидым рӱзен вес пушысо йолташышт-влакым ӱжыныт. Нунышт толыныт. Кок пушге кол дене туге теменыт, пушыштат вӱдыш волаш тӱҥалын.
8 Тидым ужмеке, Иисус ончылан Симон-Петр сукен шинчын да каласен: «Господь, мый дечем кораҥ, мый языкан айдеме улам!»
9 Симон да чылан, кӧ тудын дене пырля лийын, – тыгак йолташыже-влак, Зеведейын Иаков ден Иоаннже – тынар шуко кучымылан ӧрын-лӱдын шогеныт.
10 Но Иисус Симонлан каласен: «Ит лӱд. Тылеч вара тый айдемым кучышо лият».
11 Вара, кок пушге серыш лукмеке, нуно чыла коденыт да Тудын почеш каеныт.
12 Икана Иисусын ик олаште лиймыж годым уло капге проказе черан еҥ толын. Иисусым ужмеке, кумык возын да сӧрвален ойлаш тӱҥалын: «Господь, паремдынет гын, мыйым эрныктен кертат».
13 Иисус кидым шуялтен, тудым тӱкалтен да каласен: «Паремдынем, эрне». Проказе черже тунамак пытен.
14 Тидын нерген нигӧлан ойлаш огыл манын, Иисус тудлан чарен, да кӱштен каласен: «Кай да шкендым иерейлан ончыкто. Эрналтмет лӱмеш Моисей кӱштымӧ семын надырым пу. Тидын дене тый паремметым ончыктет».
15 А Иисус нерген мут утларак веле шарлен, пеш шуко калык Тудым колышташ да черыштым паремдыкташ толын.
16 Но Тудо тымык верыш кумалаш коштын.
17 Ик кечын, кунам Иисус туныктен, Тудым колыштшо-влак коклаште Галилей ден Иудейысе чыла ял гыч да Иерусалим гыч толшо фарисей ден закон туныктышо-влак шинченыт. Господьын куатше черле-влакым паремдымаште палдырнен.
18 Теве пӧръеҥ-влак, вакшышеш нумалын, йыжыҥдыме еҥым конденыт да, Иисус ончык пышташ манын, пӧртыш пурташ тӧченыт.
19 Калык шукылан кӧра кузе пурташ йӧным муын огытылат, нуно пӧрт леведыш ӱмбаке кӱзеныт, леведышым рончен, тудым вакшышыжге еҥ коклашке Иисус ончыко волтеныт.
20 Нунын ӱшанымыштым ужын, Тудо каласен: «Айдеме, тыйын языкет касаралтеш».
21 Закон туныктышо ден фарисей-влак шонкалаш тӱҥалыныт: «Юмым мыскылышыже кӧ тиде тыгай? Юмо деч моло кӧ айдемын языкшым касарен кертеш?»
22 Иисус, нунын тыге шонкалымыштым паленат, вашештен каласен: «Те мом шӱмыштыда шонкаледа?
23 Мом куштылгырак каласаш: ”Тыйын языкет касаралтеш” але ”Кынел да ошкыл” манаш?
24 Но те пален лийза: Айдеме Эргын мланде ӱмбалне языкым касараш властьше уло». Йыжыҥдыме еҥлан Иисус каласен: «Тылат ойлем: кынел, вакшышетым нал да мӧҥгышкет кае».
25 Черле тунамак, нунын ончылнак, кынелын, вакшышыжым погалтен да, Юмым чапландарен, мӧҥгыжӧ ошкылын.
26 Чылам кугу лӱдмаш авалтен, чылан Юмым чапландареныт да лӱдын ойленыт: «Таче ме кугу ӧрыктарымашым ужна».
27 Тылеч вара Иисус лектын да йозак погымо верыште шинчыше Левий лӱман йозак погышым ужын. Тудлан ойлен: «Почешем кае».
28 Тудо кынелын, чыла коден да Иисус почеш каен.
29 Левий шке пӧртыштыжӧ Тудлан кугу сийым ямдылен. Тушто нунын дене пырля йозак погышо-влак да молат шукын кочкыныт.
30 Фарисей да нунын кокла гычак закон туныктышо-влак Иисусын тунемшыж-влаклан ӧпкелен ойленыт: «Молан те йозакым погышо да языкан-влак дене пырля кочкыда да йӱыда?»
31 Иисус нунылан вашештен: «Таза еҥлан огыл эмлызе кӱлеш, а черлылан.
32 Мый чын ыштыше-влакым огыл, а языкан-влакым языкым касарыкташ да Юмо деке савырнаш ӱжаш толынам».
33 Иисуслан каласеныт: «Молан Иоаннын тунемшыж-влак, тыгак фарисей-влакын тунемшыштат чӱчкыдын пӱтым кучат да кумалыт, а Тыйын – кочкыт да йӱыт?»
34 Иисус нунылан вашештен: «Ӱдырым налше качын сӱан калык дене пырля лиймыж годым нунылан пӱтым кучыктен кертыда мо?
35 Но жап шуэш, нунын деч качым налыт, тунам нуно тиде кечылаште пӱтым кучаш тӱҥалыт».
36 Тыгак нунылан туштен каласен: «У вургем гыч кушкед налын, тошто вургемыш нигӧ тумышым ок шынде – ужымат кушкедеш, тоштыжланат у куэм дене ыштыме тумыш келшен ок тол.
37 Шуын шудымо йошкар аракам нигӧат тошто шувышыш ок опто – шуын шудымо арака шувышым кушкедеш, шкежат йога, шувышыжат йӧрдымӧ лиеш.
38 Шуын шудымо аракам у шувышыш опталман, тунам коктынат аралалтыт.
39 А тошто аракам йӱмеке, нигӧнат у аракам тунамак йӱмыжӧ ок шу, вет ойла: ”Тоштыжо сайрак”».
6 ГЛАВА
1-5 Тунемше-влак шуматкечын шурно парчам кӱрыт. 6-11 Кошкышо кидан еҥ. 12-16 Латкок Апостол. 17-19 Иисус черле-влакым паремда. 20-26 Чын пиал да ойго нерген. 27-36 Тушмандам йӧратыза. 37-42 Ида судитле. 43-45 Пушеҥге ден саска. 46-49 Кок негыз.
1 Кугечын кокымшо кечыж деч вара икымше шуматкечын Иисус шурно пасу гоч эртен. Тунемшыж-влак шурно парчам кӱрыныт да, кидеш туржын, кочкыныт.
2 Южо фарисейже каласен: «Шуматкечын мом ышташ ок лий, тугайым те молан ыштеда?»
3 Иисус нунылан каласен: «Шкежат, пеленже лийше-влакат шужымеке, Давид мом ыштыме нерген те лудын огыдал мо?
4 Надыр киндым иерей деч молылан нигӧлан кочкаш ок лий гынат, тудо Юмын пӧртыш пурен, тиде киндым налын да кочкын, пырля лийше-влакланат пуэн».
5 Вара нунылан каласен: «Айдеме Эрге шуматкечыланат оза».
6 Вес шуматкечынат Иисус синагогыш пурен да туныктен. Тушто ик еҥ лийын, тудын пурла кидше кошкышо улмаш.
7 Закон туныктышо ден фарисей-влак Иисусым титаклаш амалым кычалыныт, шуматкечынат паремда мо манын эскереныт.
8 Но Иисус, нунын шонымыштым пален, кошкышо кидан еҥлан каласен: «Кынел да ончык лек». Тудо кынелын да ончыко лектын.
9 Тунам Иисус нунылан каласен: «Мый тендан деч йодам: шуматкечын мом ышташ лиеш? Порым але осалым? Чоным утараш але пытараш?» Нуно шып шогеныт.
10 Иисус йырым-йыр чыланышт ӱмбаке ончалын да тудо еҥлан каласен: «Кидетым шуялте». Тудо тыгак ыштен, кидше весыж гаяк таза лийын.
11 Нуно чот ажгыненыт да Иисус дене мом ышташ манын, шке коклаштышт мутланеныт.
12 Тиде кечылаште Иисус курыкыш кумалаш кӱзен да тиде йӱдым Юмылан кумалын эртарен.
13 А кунам волгыжын, шке тунемшыж-влакым ӱжын да нунын кокла гыч латкокытым ойырен налын. Нуныштым Апостол манын лӱмден:
14 Симоным – тудымак Петр манын лӱмден – тудын Андрей шольыжым, Иаковым, Иоанным, Филиппым, Варфоломейым,
15 Матфейым, Фомам, Алфейын Иаков эргыжым, Зилот манме Симоным,
16 Иаковын Иуда эргыжым да Искариот манме Иудам. Тудыжо вара Иисусым ужалыше лийын.
17 Нунын дене пырля волымеке, Иисус тӧр верыш шогалын. Шуко тунемшыже да уло Иудей гыч, Иерусалим гыч, теҥыз воктенысе Сидон ден Тир верла гыч шуко калык Тудын дене пырля лийын.
18 Нуно Иисусым колышташ да черыштым паремдыкташ толыныт. Осал шӱлыш орландарыме-влакат паремдыме лийыныт.
19 Иисус деч вий лектын шоген да чылам паремден, сандене уло калык Тудын деке тӱкнаш тӧчен.
20 Тунемшыж-влак ӱмбаке ончен, Иисус ойлаш тӱҥалын: «Те, шкендам Юмын ончылно изилан ужшо-влак, поро пиалан улыда: Юмын Кугыжаныш – тендан.
21 Те, кызыт шужышо-влак, поро пиалан улыда: темше лийыда. Те, кызыт шортшо-влак, поро пиалан улыда: те куанен воштылаш тӱҥалыда.
22 Кунам Айдеме Эрге верч еҥ-влак тендам ужмышудымо лийыт, шкешт деч кораҥдат, вурсат да лӱмдамат осаллан шотлат – те поро пиалан улыда.
23 Тудо кечын куаныза, йывыртыза: пылпомышто тыланда кугу суап лиеш. Нунын ачашт-влак пророк-влак денат тыгак ыштеныт.
24 Поян-влак, а тыланда ойго: те шке йывыртымашдам налында.
25 Кӧ кызыт темше, ойго тыланда: те шужымашым ужаш тӱҥалыда. Кӧ кызыт воштылеш, ойго тыланда: те ойгыраш да шорташ тӱҥалыда!
26 Кунам тендам чыла еҥ мокта – ойго тыланда: нунын ачашт-влак шояк пророк-влакым тыгак моктеныт.
27 Но тыланда, кӧ Мыйым колыштеш, ойлем: тушмандам йӧратыза. Тендам ужмышудымо-влаклан порым ыштыза,
28 тендам каргышылан порым тыланыза, тендам вурсышо верч кумалза.
29 Кӧ тыйым ик могыр шӱргет гыч сова, вес могыржымат тудлан савырал, да кӧ ӱмбал вургеметым шупшын налеш, тудлан тувыретымат налашыже ит торешлане.
30 Кӧ тый дечет йодеш, чылалан пу, а кӧ тыйыным налеш, мӧҥгеш ит йод.
31 Еҥ-влакым шкаланда мом ыштыктынеда, шкеат нунылан тидымак ыштыза.
32 Те шкендам йӧратыше-влакым йӧратеда гын, тидланже тыланда могай суап? Вет языкан-влакат, кӧ нуным йӧрата, тудымак йӧратат.
33 Кӧ тыланда порым ышта, теат нунылан порым ыштеда гын, тидланже тыланда могай суап? Языкан-влакат тыгак ыштат.
34 Кӧ деч мӧҥгеш налын кертмылан ӱшанеда, тудлан веле кӱсын пуэда гын, тидланже тыланда могай суап? Тунарак мӧҥгеш налаш манын, языкан-влакат языканлан кӱсын пуат.
35 А те шке тушмандам йӧратыза, порым ыштыза, мӧҥгеш налаш шоныде, кӱсын пуыза. Тунам тыланда кугу суап лиеш, да те Кӱшнысӧ Юмын шочшыжо лийыда. Тудо таум ыштыдыме ден осал-влак деке поро.
36 Тугеже, шке Ачада гаяк чаманыше лийза.
37 Еҥым ида судитле, тунам теат огыда судитлалт. Нигӧм титаканыш ида лук, тунам теат титаканыш огыда лукталт. Еҥын титакшым кудалтыза, да тенданат титакда кудалтыме лиеш.
38 Пуыза, да тыландат пуалтеш. Тичмаш виса дене висен, темден да кӧвален тыланда пыштен пуалтеш. Могай виса дене те виседа, тыландат тугай денак висалтеш».
39 Иисус нунылан тыге туштен ойлен: «Сокыр еҥ сокырым вӱдышӧ лийын кертеш мо? Нуно коктынат вынемыш огыт камвоч?
40 Тунемшыже туныктышыж деч кугу огеш лий, а тунем пытарымекыже, кажныже туныктышыж гай лиеш.
41 Молан тый лишылетын шинчаштыже шӱкым ужат, а шкендыныште пырням от шиж?
42 Але кузе лишылетлан ”Йолташ, пу-ян, мый тыйын шинчат гыч шӱкым луктам” каласен кертат, кунам шке шинчаштет пырням от уж? Сайла кояш тӧчышӧ! Ондак шке шинчат гыч пырням лук, вара веле лишылетын шинчаж гычын шӱкым кузе лукташ – ужат.
43 Уда саскам пуышо сай пушеҥге уке, сай саскам пуышо уда пушеҥгат уке.
44 Кеч-могай пушеҥгым саскаж дене палат. Иман вондер гыч смоква саскам огыт пого, а шуркалыше вондер гыч виноградым пӱчкын огыт нал.
45 Поро айдеме шӱмжын поро поянлыкше гыч порылыкым луктеш, осал еҥ шӱмжын осалже гыч осалым луктеш. Вет айдемын шӱмжӧ мо дене темын, тудымак йылмыже ойла.
46 Мыйым молан ”Господь, Господь!” манын ӱжыда? А мом кӱштем, тудым огыда ыште.
47 Мый декем толшо, шомакем колыштшо да шуктышо айдеме кӧ гай? Мый тидым тыланда каласем.
48 Тудо – пӧртым чоҥышыла келге вынемым кӱнчышӧ да кӱ ӱмбалан негызым пыштыше еҥ гай. Вӱд ташлыме годым тиде пӧрт ӱмбаке эҥер шуҥгалтын, но тудым тарватен кертын огыл, вет пӧртын негызше кӱ ӱмбалан пыштыме.
49 А Мыйын шомакем колыштшо, но тудым шуктыдымо еҥ – мланде ӱмбалан негыз деч посна пӧртым чоҥышо айдеме гай. Пӧрт ӱмбаке эҥер шуҥгалтын, да тудо тунамак сӱмырлен. Шаланымыже шучко лийын».
7 ГЛАВА
1-10 Шӱдывуйын тарзыжым паремдымаш. 11-17 Наиныште тулык ӱдырамашын эргыжым ылыжтымаш. 18-35 Тынеш Пуртышо Иоаннын колтымо еҥже-влак. 36-50 Фарисей да языкан ӱдырамаш.
1 Ойлышашыжым калыклан чыла каласкален пытарымеке, Иисус Капернаумыш пурен.
2 Ик шӱдывуйын тарзыже черле улмаш да колышаш гай киен. Тарзыжым шӱдывуй пешак аклен.
3 Иисус нерген колмеке, тарзыжым утараш толаш йодын, шӱдывуй Тудын деке иудей кугурак-влакым колтен.
4 Иисус деке толмеке, нуно сӧрвален йодаш тӱҥалыныт: «Тиде еҥ тудлан полшыметым шога.
5 Тудо мемнан калыкым йӧрата, мыланна синагогым чоҥыктен».
6 Иисус нунын дене пырля каен. Шӱдывуйын пӧртшӧ деке лишемме годым шӱдывуй йолташыж-влакым Иисуслан тыге каласаш колтен: «Господь, уто пашам ит ыште. Пӧртыш пурыметым мый ом шого.
7 Мый шкемым Тый декет мияш йӧрдымылан шотлем. Мутым гына пелеште, тунам мыйын тарзем паремеш.
8 Мый шкежат кид йымалсе еҥ улам, мыйынат вуйлатыме сарзем-влак улыт. Иктылан ойлем ”Кае” – тудо кая, весылан ”Тышке тол” манам – тудо толеш, тарземлан ойлем ”Тидым ыште” – тудо ышта».
9 Тидым колмеке, Иисус тудлан ӧрын да почешыже кайыше калык веке савырнен каласен: «Тыланда ойлем, тыгай ӱшанымашым Мый Израиль калык коклаштат вашлийын омыл».
10 А Иисусым ӱжаш колтымо-влак, мӧҥгӧ пӧртылмекышт, черле лийше тарзым тазам ужыныт.
11 Тидын деч вара Наин лӱман олашке Иисус каен. Тудын дене пырля тунемшыж-влак гыч шукынжо да кугу калык тӱшка лийын.
12 Кунам Тудо ола капка деке лишемын, тушечын колышым нумал луктыныт. Тидыже аважын ик шкет эргыже улмаш, аваже тулык лийын. Ӱдырамаш дене пырля ола гыч шуко калык лектын.
13 Кунам Господь ӱдырамашым ужын, тудым чаманен да каласен: «Ит шорт».
14 Вара миен да колышым наҥгайыме верым тӱкалтен, нумал кайыше-влак шогалыныт. Иисус каласен: «Рвезе, тылат ойлем: кынел!»
15 Колышо кынел шинчын да мутланаш тӱҥалын. Иисус тудым аважлан пӧртылтен.
16 Чылан чот лӱдыныт, Юмым чапландарен, нуно тыге ойленыт: «Мемнан кокла гыч кугу пророк лектын. Юмо шке калыкше деке лишемын».
17 Тудын нерген тыгай мут уло Иудейыште да воктенысе чыла верлаште шарлен.
18 Чыла тидын нерген Иоаннлан тудын тунемшыже-влак каласеныт.
19 Иоанн шкеж деке кок тунемшыжым ӱжын да нуным Иисус деке йодаш колтен: «Толшашлык Тый улат, але мыланна весым вучыман?»
20 Пӧръеҥ-влак Иисус деке толыныт да каласеныт: «Тынеш Пуртышо Иоанн мемнам Тый декет ”Толшашлык Тый улат, але мыланна весым вучыман?” манын йодаш колтен».
21 Тиде жапыште Иисус шуко еҥым чер, орланымаш, осал шӱлыш деч паремден, шуко сокырын шинчажым почын.
22 Иисус вашештен: «Кайыза, мом ужмыдам-колмыдам Иоаннлан каласкалыза: сокыр-влак ужыт, окшак-влак коштыт, проказе черан-влак эрнат, соҥгыра-влак колыт, колышо-влак ылыжыт, йорло-влак Поро Уверым каласкалат.
23 Ондалалтын, кӧ Мый дечем ок кораҥ, тудо поро пиалан!»
24 Иоаннын колтымо еҥ-влак кайымеке, Иисус калыклан Иоанн нерген каласкалаш тӱҥалын: «Те ир мландыш мом ончаш лектында? Мардеж дене лӱҥгышӧ омыжым мо?
25 Мом те ужаш миенда? Шергакан вургемым чийыше айдемым мо? Чапле вургеман-влак да ракатланен илыше-влак кугыжа-влакын полатыштышт улыт.
26 Те мом ончаш лектында? Пророкым? Туге, тыланда ойлем, тудо пророк, но пророк деч кугурак.
27 Возымо: ”Теве Тый дечет ончыч Мый Шкемын Суксем колтем. Тудо Тыйын ончылно корнетым ямдыла”.138 Тидым Иоанн нергенак каласыме.
28 Тыланда ойлем, ӱдырамаш-влак деч шочшо коклаште Тынеш Пуртышо Иоанн деч кугу ик пророкат уке, но Юмын Кугыжаныште эн изижат тудын деч кугу».
29 Тудым колыштшо уло калык, тыгак йозак погышо-влакат Иоанн дене тынеш пурымо дене Юмын чын улмыжлан ӱшанымыштым ончыктеныт.
30 А фарисей да закон туныктышо-влак, Иоанн дене тынеш пурен огытылат, Юмын эрыкше139 деч кораҥыныт.
31 Господь умбакыже ойлен: «Тиде тукымысо еҥ-влакым кӧ дене Мылам таҥастараш? Кӧ гай нуно улыт?
32 Нуно пазар уремыште икте-весылан ”Ме тыланда шиялтыш дене шоктышна, а те ыжда кушто, ме тыланда тойымо мурым мурышна, а те ыжда шорт” манын кычкырен шинчыше йоча гай улыт.
33 Тынеш Пуртышо Иоанн толын, киндымат ок коч, виноград аракамат ок йӱ, а те ойледа: ”Тудын кӧргыштыжӧ ия!”
34 Айдеме Эрге толын, кочкеш, йӱэш, а те ойледа: ”Теве кочкаш да йӱаш йӧратыше Айдеме, йозак погышо ден языкан-влакын йолташышт”.
35 Уш-акылын чыла шочшыжо-влак уш-акылым чыныш луктыныт».
36 Ик фарисей шкеж деке Иисусым кочкаш ӱжын. Иисус фарисейын пӧртышкыжӧ пурен да ӱстелтӧрыштӧ верланен.
37 Теве тиде олаште илыше языкан ӱдырамаш Иисусын фарисейын пӧртыштыжӧ кочмыжым пален налын да алебастр кӱ атеш миром конден.
38 Вара Тудын шеҥгеке йол воктекыже верланен, чот шортын, Иисусын йолжым шинчавӱдшӧ дене нӧрташ тӱҥалын, ӱпшӧ дене ӱштын, Тудын йолжым шупшалын да миром шӱрен.
39 Тидым ужмеке, Иисусым ӱжшӧ фарисей шке семынже шоналтен: «Тиде Еҥ чынжымак пророк лиеш ыле гын, могай ӱдырамаш Тудын деке тӱкнымым пала ыле, вет ӱдырамашыже языкан».
40 Но Иисус тудлан каласен: «Симон, Мый тыланет иктым каласынем». «Ойло, Туныктышо», – вашештен тудыжо.
41 «Арымеш пуышо ик еҥын кок кӱсын налшыже улмаш. Иктыже вич шӱдӧ динарийым пуышаш, весыже – витлым.
42 Но нунын тӱлаш нимошт лийын огылат, тудо когыньыштынат кӱсын налмыштым кудалтен. Тыгеже нунын кокла гыч кудыжо арымеш пуышым утларак йӧрата?»
43 Симон вашештен: «Мыйын шонымаште, кудын шукырак парымжым кудалтен, тудыжо». Иисус каласен: «Тый чын шонет».
44 Вара, ӱдырамаш велке савырнен, Симонлан каласен: «Тиде ӱдырамашым ужат? Мый пӧртышкет тольым, тый йолым мушкаш вӱдым шыч пу, а тудо Мыйын йолем шинчавӱдшӧ дене нӧртыш да ӱпшӧ дене ӱштӧ.
45 Тый Мыйым шыч шупшал, а тиде ӱдырамаш толмем деч вара Мыйын йолем шупшалмым ок чарне.
46 Тый вуешем ӱйым шыч йыге, а тудо миро дене Мыйын йолем шӱрыш.
47 Сандене тылат каласем: тудын шуко языкше касаралтеш, вет тудо тыгай кугу йӧратымашым ончыктен. Кӧн шагал языкше касаралтеш, тудо шагал йӧрата».
48 Ӱдырамашлан Иисус каласен: «Тыйын языкет касаралтын».
49 Тудын дене пырля ӱстелтӧрыштӧ лийше-влак шке семынышт шонаш тӱҥалыныт: «Кӧ Тудо тыгай, айдемын языкшымат касара?»
50 Но Иисус ӱдырамашлан каласен: «Ӱшанымет тыйым утарен, тыныслык дене кай».
8 ГЛАВА
1-3 Иисус дене пырля коштшо ӱдырамаш-влак. 4-15 Ӱдышӧ нерген туштен ойлымаш. 16-18 Волгыдо нерген. 19-21 Иисусын Аваж ден изаж-влак. 22-25 Иисус тӱтан мардежым чара. 26-39 Осал шӱлышаным паремдымаш. 40-56 Иаирын ӱдыржым ылыжтымаш да вӱр йогымо черан ӱдырамашым паремдымаш.
1 Тылеч вара Иисус ола гыч олашке, ял гыч ялыш Юмын Кугыжанышын Поро Увержым каласкален коштын. Тудын дене пырля латкок тунемшыже,
2 тыгак чер да осал шӱлыш деч паремдыме икмыняр ӱдырамаш лийын: Магдалина манын лӱмдымӧ Мария – тудын кӧргыж гыч шым ия лектын –
3 Иродын полатыште вуйлатыше Хузан Иоанна ватыже, Сусанна да шуко молат. Нунышт мо улышт дене Иисуслан служитленыт.
4 Икана, кунам калык пешак шуко погынен да Тудын деке еҥ-влак чыла олала гыч толыныт, Иисус нунылан туштен каласкален:
5 «Ӱдышӧ шурным ӱдаш лектын. А ӱдымыж годым южо пырчыже корно воктеке возын, тушто нуным тошкен пытареныт, кавасе кайык-влак чӱҥгеныт.
6 Весышт кӱан верыш возыныт, шытен лекмекышт, кошкеныт, вет нунылан вӱдыжгӧ ситен огыл.
7 А южышт шӱкшудан верыш логалыныт, нунын дене пырля шӱкшудо кушкын да озымым пызыралын.
8 А южышт сай мландыш возыныт, шытен лектыныт да шӱдӧ пачаш шуко пырчым пуэныт». Тидым каласымеке, Иисус кычкыралын: «Кӧн колышташ пылышыже уло, тек колеш!»
9 Тиде туштен ойлымыжо мом ончыкта манын, тунемшыж-влак Иисус деч йодыныт.
10 Тудо вашештен: «Юмын Кугыжанышын тайныж-влакым умылаш тыланда пуалтын, а молылан чылажат туштен каласыме гоч пуалтеш. Тидлан кӧра ”ончат да огыт уж, колыштыт да огыт умыло”.140
11 Тиде туштен каласыме теве мом ончыкта: шурно урлыкаш – тиде Юмын шомакше.
12 Корно воктеке вочшо пырче – тиде нуно улыт, кӧмыт шомакым колыт, но вара диавол толеш да ынышт ӱшане, ынышт утаралт манын, шӱмышт гыч шомакым наҥгая.
13 А кӱан верыш вочшо пырче – тиде нуно улыт, кӧмыт шомакым колыт да, куанен, шӱмыш пыштат, ик жап ӱшанат, но вожышт укеат, алгаштарен тергыме годым кораҥыт.
14 Шӱкшудан верыш логалшыже – тиде нуно улыт, кӧмыт шомакым колыт, но тысе илышыште тургыжланыме, поянлыкым погымо да ракатланыме дене пызырналтыт, сандене саскашт кушкын ок шу.
15 А сай мландыш вочшыжо – тиде нуно улыт, кӧмыт шомакым колмеке, тудым поро да яндар шӱмыштӧ аралат, чытымашышт дене саскам пуат». [Тидым каласымеке, Иисус кычкыралын: «Кӧн колышташ пылышыже уло, тек колеш!»]
16 «Лампым чӱктымеке, нигӧ тудым ате дене ок петыре але олымбал йымаке ок шынде. А пурышо-влак волгыдым ужышт манын, тудым лампыпӱкеныш шындат.
17 Вет чыла шылтыме чараш лектеш, чыла шолыпат палыме лиеш да чараш лектеш.
18 Тыгеже, кузе колыштмыдам эскерыза. Кӧн уло, тудлан пуалтеш, а кӧн уке, тудын мо уло манын шона, тудыжат налалтеш.»
19 Иисус деке Аваж ден изаж-влак толыныт, но калык шукылан кӧра воктекыже миен кертын огытыл.
20 Иисуслан увертареныт: «Тыйын Ават ден изат-влак тӱнӧ шогат, Тыйым ужнешт».
21 Но Тудо нунылан каласен: «Юмын шомакшым колыштшо да шуктышо-влак Мыйын авам ден иза-шольым-влак улыт».
22 Ик кечын Иисус тунемшыж-влак дене пырля пушыш шинчын да нунылан каласен: «Ерын вес серышкыже вончена». Нуно пуш дене каеныт.
23 Кайымышт годым Иисус мален колтен. Ер ӱмбалне тӱтан мардеж лектын, пушыш вӱд темаш тӱҥалын, нуно лӱдыкшыш логалыныт.
24 Тунемшыж-влак Иисус деке лишемыныт, Тудым помыжалтеныт да каласеныт: «Туныктышо! Туныктышо! Пытена!» Иисус помыжалтын да мардеж ден вӱд толкынлан чарнаш кӱштен. Нуно лыпланеныт, тымык лийын.
25 «Кушто тендан ӱшанымашда?» – тунемшыж-влаклан Иисус каласен. Нуно икте-весыштлан лӱдын-ӧрын ойленыт: «Кӧ Тиде? Мардежланат, вӱдланат кӱшта, а нунышт Тудым колыштыт!»
26 Нуно Галилей ваштареш верланыше Гадара кундемыш пуш дене миеныт.
27 Кунам Иисус серыш лектын, Тудым ондакше олаште илыше, шукертсек ия-влак кучыман еҥ вашлийын. Тудыжо вургем деч посна коштын, пӧртыштӧ огыл, а шӱгар-влакыште илен.
28 Иисусым ужмеке, тудо кычкыралын, ончыланже шуҥгалтын да кугу йӱкын ойлен: «Иисус, Кӱшнысӧ Юмын Эргыже, Тыйын мый денем мо пашат? Тый дечет сӧрвален йодам, мыйым ит орландаре!»
29 Иисус тиде еҥын кӧргыж гыч осал шӱлышлан лекташ кӱштен, сандене тудо тыге ойлен. Тиде еҥым ия кужу жап орландарен улмаш. Тудын кидшым-йолжым шинчырленыт, пидыныт, тудым ороленыт, но пӧръеҥ шинчырым кӱрыштын, ия тудым ир мландыш поктен наҥгаен.
30 Иисус тудын деч йодын: «Тыйын лӱмет кузе?» «Легион», – каласен тудо. Тудын кӧргыштыжӧ шуко ия улмаш.
31 Пундашдыме келгытыш каяш ынже кӱштӧ манын, нуно Иисусым сӧрваленыт.
32 Туштак, курыкышто, кугу сӧсна кӱтӱ коштын. Ия-влак сӧсна кӧргыш пураш эрыкым Иисус деч йодыныт. Иисус тидлан эрыкым пуэн.
33 Ия-влак, тиде еҥын кӧргыж гыч лекмеке, сӧсна-влак кӧргыш пуреныт. Кӱтӱ тура сер гыч ерыш шуҥгалтын да пурен каен.
34 Мо лиймым ужмеке, кӱтӱчӧ-влак куржыныт, олаште да яллаште тидын нерген каласкаленыт.
35 Мо лиймым ончаш еҥ-влак толыныт. Иисус деке лишеммеке, ия-влак деч утарыме айдемым ужыныт. Тудо Иисусын йол воктенже шинчен, вургеман да яндар уш-акылан лийын. Нуно чот лӱдыныт.
36 Ужшо-влак ия кучыман еҥ кузе утаралтме нерген нунылан каласкаленыт.
37 А Гадара кундемысе калыкым лӱдмаш авалтенат, Иисусым шкешт деч каяш йодыныт. Иисус пушыш шинчын да мӧҥгеш каяш тарванен.
38 Кӧн кӧргӧ гыч ия-влак лектыныт, тудо айдеме Иисус дене пырля каяш сӧрвален йодын. Но Иисус тудым Шкеж деч колтен да ойлен:
39 «Мӧҥгышкет пӧртыл да Юмо тыланет могай кугу пашам ыштыме нерген каласкале». Тудо каен да Иисус тудлан мом ыштыме нерген уло ола мучко каласкален.
40 Кунам Иисус мӧҥгеш пӧртылын, Тудын толмыжлан калык тӱшка куанен, чылан Тудым вученыт.
41 Теве Иаир лӱман еҥ толын, тудо синагог вуйлатыше лийын. Иисусын йол воктекыже кумык возын да мӧҥгыжӧ пураш сӧрвален йодын.
42 Тудын латкок ияш ик шкет ӱдыржӧ колаш киен. Иисус кайыме годым чыла могырым калык Тудым шыгыремден.
43 Ик ӱдырамаш вӱр йогымо дене латкок ий орланен. Эмлызе-влаклан тудо уло погыжым кучылт пытарен, но иктат тудым паремден кертын огыл.
44 Тудо шеҥгечын миен да Иисусын вургем тӱржым тӱкалтен, да вӱр йогымыжо тунамак чарнен.
45 «Кӧ Мый декем тӱкныш?» – йодын Иисус, но тӱкен огынал манын, чылан ойленыт. Тунам Петр да тудын дене пырля лийше-влак каласеныт: «Туныктышо! Калык Тыйым йыр авырен да шыгыремда, а Тый Мый декем кӧ тӱкныш манын ойлет!»
46 «Ала-кӧ Мый декем тӱкныш, Мый кӧргем гыч вий лекмым шижым», – Иисус ойлен.
47 Тунам ӱдырамаш, шолыпеш кодын кертдымыжым ужын, Иисус деке чытырен миен да ончыланже кумык возын. Молан Тудын деке тӱкнымыжӧ да кузе иканаште тӧрланымыж нерген уло калык ончылно ойлен.
48 Тудлан Иисус каласен: «Ӱдырем, чот шого, тыйым ӱшанымашет утарен. Тыныслык дене кае».
49 Иисус але ойленат пытарен огыл, синагог вуйлатышын пӧртшӧ гыч ик еҥ толын да каласен: «Тыйын ӱдырет колен. Туныктышым ит тургыжландаре».
50 Но Иисус тидым колын да Иаирлан ойлен: «Ит лӱд, ӱшане веле, тунам ӱдырет утаралтеш».
51 Пӧрт деке шумо годым Петр, Иоанн, Иаков, ӱдырын ачаж ден аваж деч молым Иисус пураш чарен.
52 Ӱдыр верч чылан йӱкын шортыныт да чот ойгыреныт. Но Иисус каласен: «Ида шорт, тудо колен огыл, мала веле».
53 Ӱдыр колымым паленытат, еҥ-влак Иисусым воштылыныт.
54 Но Иисус, чылам поктен колтымеке, ӱдырым кид гыч налын да виян каласен: «Ӱдыр, кынел!»
55 Ӱдырын чонжо пӧртылын, тудо тунамак кынелын. Иисус тудлан кочкаш пуаш кӱштен.
56 Ӱдырын ачаж ден аваже чот ӧрыныт. Мо лийме нерген нигӧлан каласаш огыл манын, Иисус нунылан кӱштен.
9 ГЛАВА
1-6 Иисус латкок Апостолжым калык коклаш колта. 7-9 Иродын тургыжланымыже. 10-17 Вич тӱжем еҥым теммеш пукшымаш. 18-22 Иисусым Петр Христос манеш. Иисус колышашыж нерген каласкала. 23-27 Христос почеш кайыше-влак деч йодмаш. 28-36 Волгалт вашталтмаш. 37-43 Осал шӱлыш дене орланыше рвезым паремдымаш. 44-45 Шке колышашыж нерген Иисус угыч ойла. 46-48 Кӧжӧ кугурак. 49-50 Кӧ тендан ваштареш огыл, тудо тендан верч. 51-56 Самарийысе ял Иисусым ок пурто. 57-62 Иисус почеш.
1 Иисус латкок тунемшыжым поген, нунылан чыла иям поктен лукташ, чер деч паремдаш вийым да властьым пуэн,
2 Юмын Кугыжаныш нерген увертарен каласкалаш да черлым паремдаш нуным колтен.
3 Тудо нунылан ойлен: «Корныш нимом ида нал: пондымат, сумкамат, киндымат, оксамат, вес вургемымат.
4 Могай пӧртыш пуреда, вес вере кайымешкыда туштак илыза.
5 А кушто тендам порын огыт вашлий, тудо ола гыч лекмыда годым да йол гычда пуракымат почкалтыза: тидыже нунын ваштареш таныклымаш лиеш».
6 Тунемшыж-влак каеныт, ял гыч ялыш коштыныт, Поро Уверым каласкаленыт да чыла вере еҥ-влакым паремденыт.
7 Тетрарх Ирод чыла лийше нерген колын да, мом шонаш, пален огыл, вет иктышт тиде Иоанн ылыж кынелын маныныт,
8 весышт – Илия толын, а южышт акрет годсо пророк кокла гыч иктыже ылыж кынелын маныныт.
9 Ирод каласен: «Иоаннын вуйжым мый руал ойырыктенам, а кӧн нерген мый тыгайым колам, Тидыже кӧ тугай?» Ирод Иисусым ужнеже улмаш.
10 Пӧртылмекышт, Апостол-влак чыла мом ыштымыштым Иисуслан каласкаленыт. Иисус, нуным пырля налын, Вифсаида манме ола воктенсе тымык верыш посна каен.
11 Но калык тидым пален налын да почешыже миен. Иисус нуным порын вашлийын, Юмын Кугыжаныш нерген нунылан каласкален, кӧм паремдаш кӱлын гын, паремден.
12 Кече кас велыш тайнен. Латкок тунемшыже Тудын деке лишемын да ойлен: «Калыкым колто, тек нуно воктенсе илем ден яллашке каят, малаш верым да кочкышым кычалыт. Тыште ме калык илыдыме верыште улына».
13 Иисус нунылан каласен: «Те нунылан кочкаш пуыза». Нуно вашештеныт: «Мемнан вич кинде да кок кол веле. Чыла нине еҥ-влаклан кочкышым налаш ме кайышаш улына мо?»
14 Вет тыште вич тӱжем наре пӧръеҥ лийын. Иисус тунемшыж-влаклан каласен: «Нуным тӱшка дене витлын-витлын шындыза».
15 Тыгак ыштеныт, чылам шынденыт.
16 Иисус, вич киндым да кок колым налын, пылпомышко ончалын, нуным благословитлен, тодылын да калыклан шеледаш манын, тунемшыж-влаклан пуэн.
17 Чылан теммешке кочкыныт, да нунын деч кодшо кинде катышым эше латкок комдым погеныт.
18 Икана, кунам Иисус шкет кумалын да тунемшыж-влак пырля лийыныт, Тудо нунын деч йодын: «Калыкыште Мыйым кӧлан шотлат?»
19 Нуно вашештеныт: «Тынеш Пуртышо Иоанн улат маныт иктышт, весышт Илия улат маныт, а южышт акрет годсо пророк кокла гыч иктыже ылыж кынелын маныт».
20 Тудо йодын: «А те Мыйым кӧлан шотледа?» Петр вашештен: «Юмын Христосшылан».
21 Но тидын нерген нигӧлан ойлаш огыл манын, Иисус тунемшыж-влаклан пеҥгыдын кӱштен
22 да каласен: «Айдеме Эрге шуко орлыкым ужшаш. Калык кугурак, архиерей ден закон туныктышо-влак Тудым йӧрдымыш луктыт. Тудым пуштыт, но кумшо кечын Тудо ылыж кынелеш».
23 А вара Иисус чылалан каласен: «Кӧ Мыйын почешем кайынеже гын, тек шке эрыкшым141 кудалтыже, шке ыресшым налже да почешем ошкылжо.
24 Вет кӧ чонжым утарынеже, тудым йомдара, а кӧ шке чонжым Мыйын верч йомдара, тудо чонжым утара.
25 Айдеме уло тӱням кидышкыже налеш да шкенжым шке йомдара, але эҥгекым чыта гын, тудлан могай пайда?
26 Кӧ Мый дечем да Мыйын шомакем деч вожылеш, Айдеме Эргат Шкенжын, Ачажын да святой Суксо-влакын чапышт дене толмыж годым тудын деч вожылеш.
27 Тыланда чын ойлем: тыште шогышо кокла гыч южышт Юмын Кугыжанышым ужмешке огыт коло».
28 Тыге ойлымо деч вара кандаш кече наре эртымеке, Петрым, Иоанным да Иаковым пырля налын, Иисус курыкыш кумалаш кӱзен.
29 Кумалмыж годым Тудын чурий сынже волгалт вашталтын, вургемже ошо, йылгыжше лийын.
30 Теве Тудын дене кок пӧръеҥ мутланен, тиде Моисей ден Илия лийыныт,
31 нуно чапланен конченыт да Иисусын тиде тӱнясе илыш гыч Иерусалимыште кайышашыж нерген ойленыт.
32 Петр да тудын дене пырля лийше-влакым омо сеҥен, а, помыжалтмекышт, Иисусын чапшым да пеленже шогышо кок еҥым ужыныт.
33 Нунын Иисус деч ойырлымышт годым Петр Тудлан каласен: «Туныктышо, тыште улмына моткоч сай! Айста ме кум омашым ыштена: иктым Тыланет, иктым Моисейлан да Илиялан иктым». Мом ойлымыжым тудо пален огыл.
34 Петр але ойленат пытарен огыл, пыл толын да нуным леведын. Нунын пыл лоҥгашке пурымекышт, тунемшыж-влак чот лӱдыныт.
35 А пыл гыч йӱк шоктен: «Тиде Мыйын йӧратыме Эргым. Тудым колыштса!»
36 Тиде йӱк чарнымеке, Иисусым нуно шкетшым ужыныт. Тунемшыж-влак шып лийыныт, мом ужмышт нерген тиде кечылаште нигӧлан ойлен огытыл.
37 Вес кечын, курык гыч волымекышт, Иисусым шуко калык вашлийын.
38 Калык кокла гыч ик пӧръеҥ кычкыралын: «Туныктышо, Тыйым сӧрвалем, эргым ӱмбаке ончал! Тудо мыйын икте веле.
39 Осал шӱлыш тудым куча: эргым кенета кычкыраш тӱҥалеш, а тиде шӱлыш тудым чытырыкта, умшаж гыч шоҥым йоктара, тудым орландарен, пыкше ойырла.
40 Тудым поктен лукташ мый Тыйын тунемшет-влакым йодынам, но нуно тидым ыштен кертын огытыл».
41 Иисус вашештен: «О, локтылалтше да ӱшаныдыме тукым! Мыняре эше Мылам тендан дене пырля лийман да тендам чытыман? Эргычым тышке кондо».
42 Кунам эргыже лишемын, ия тудым йӧрыктен шуэн да чытырыкташ тӱҥалын, но Иисус осал шӱлышым чарен, рвезым паремден да тудым ачажлан пуэн.
43 Юмын кугу куатшылан чылан моткоч ӧрыныт. Иисусын мом ыштымыжлан чылан ӧрын шогымо годым тунемшыж-влаклан Тудо каласен:
44 «Колыштса да нине шомакем шарныза: Айдеме Эрге айдеме кидыш ужалыме лийшаш».
45 Но нине шомак мом ончыктымым нуно пален огытыл, тидым нунын деч шылтыме улмаш да нуно тидым умылен огытыл, а Иисус деч тиде ойлымыжо нерген йодаш лӱдыныт.
46 Нунын коклаштышт кӧжӧ кугурак манын, тунемшыж-влак шонаш тӱҥалыныт.
47 Иисус нунын шӱм шонымыштым паленат, йочам налын, Шке воктекыже шогалтен
48 да нунылан каласен: «Кӧ Мыйын лӱмем верч тиде йочам йӧратен налеш, тудо Мыйым налеш. А кӧ Мыйым налеш, тудо Мыйым Колтышым налеш. Кӧ тендан кокла гыч эн изи, тудо – кугу».
49 Тунам Иисуслан Иоанн каласен: «Туныктышо, Тыйын лӱмет дене иям поктен лукшо ик еҥым ме ужынна, но тудо мемнан дене пырля ок кошт, садлан ме тудлан чарышна».
50 Иисус Иоаннлан вашештен: «Ида чаре. Кӧ тендан ваштареш огыл, тудо тендан верч».
51 Кунам Иисусым пылпомышко налме жап лишемын, Тудо Иерусалимыш каяш шонен.
52 Шкеж деч ончыч увертарыше-влакым колтен. Нунышт, Тудлан мо кӱлешым чыла ямдылаш манын, Самарийысе ялыш миеныт.
53 Но тусо-влак Тудым шкешт деке пуртен огытыл, вет Тудын корныжо Иерусалимыш виктаралтын.
54 Тидым ужмеке, тунемшыже-влак Иаков ден Иоанн каласеныт: «Господь, шонет гын, ме Илия ыштыме семын туллан пылпомыш гыч волаш да нуным пытараш кӱштена».
55 Но Иисус нунын деке савырнен да чарен каласен: «Могай шӱлышын улмыдам те огыда пале.
56 Айдеме Эрге айдеме чоным пытараш огыл, а утараш толын». Вара вес ялыш каеныт.
57 Корнышто улмышт годым Иисуслан ик еҥ ойлен: «Господь, кеч-кушко Тый кает, мый почешет мием».
58 Тудлан Иисус вашештен: «Рывыж-влакын илыме рожышт уло, кавасе кайык-влакын – пыжашышт, а Айдеме Эргылан вуйым нигушан эҥерташ».
59 А весылан каласен: «Почешем кае». Но тудыжо ойлен: «Господь, ондак ачамым тояш каяш эрыкым пу».
60 Иисус каласен: «Колышо-влакыштым тояш колышо-влакым кодо, а тый кае да Юмын Кугыжаныш нерген увертаре».
61 Вес еҥ Иисуслан ойлен: «Господь, мый Тыйын почешет каем, но ондак мӧҥгысем-влак дене чеверласаш эрыкым пу».
62 Иисус каласен: «Кӧ шогавуйым куча, а вара шеҥгеке онча, тудо Юмын Кугыжанышлан ок йӧрӧ».
10 ГЛАВА
1-12 Иисус шымле тунемшыжым колта. 13-16 Титакыштым шиждыме ола-влаклан ойго. 17-20 Шымле тунемшын пӧртылмыжӧ. 21-24 Иисусын куанже. 25-37 Поро чонан самарий еҥ нерген туштен ойлымаш. 38-42 Марфа ден Мариян мӧҥгыштышт.
1 Тылеч вара Господь эше шымле тунемшым ойырен налын да Шкеж деч ончыч кажне олашке, кажне верышке, кушко Шке кайынеже улмаш, кокыт дене колтен.
2 Тудо нунылан ойлен: «Тӱредшаш пеш шуко, а пашаеҥ шагал. Тыгерак, пашаеҥ-влакым тӱредаш колтыжо манын, лектышын Озаж деч йодын кумалза.
3 Кайыза! Мый тендам пача-влакым пире коклашке колтымо семын колтем.
4 Окса калтамат, сумкамат, йолчиемымат пеленда ида нал, корнышто нигӧ дене ида саламлалт.
5 Кунам иктаж-могай пӧртыш пуреда, ондак ойлыза: ”Тиде пӧртлан тыныс лийже!”
6 Тушто тыныслыкын еҥже уло гын, тендан тыныслыкда тудын дене кодеш, а уке гын, тендан деке пӧртылеш.
7 Тиде пӧртешак кодса, мом темлат, кочса, йӱза: пашаеҥ пашадаржым сулен налеш. Ик сурт гыч весыш ида кусныл.
8 Иктаж-могай олашке мийымеке, тендам порын вашлийыт гын, мом тыланда пуат, тудым кочса,
9 тушто улшо черле-влакым паремдыза да ойлыза: ”Юмын Кугыжаныш тендан деке лишемын”.
10 А иктаж-могай олашке мийымеке, тендам порын огыт вашлий гын, уремышке лекса да каласыза:
11 ”Тендан олаште мемнан деке пижше пуракымат ме тыланда почкалтен кодена. Туге гынат палыза: Юмын Кугыжаныш ынде тендан деке лишемын”.
12 Тыланда ойлем: суд кечын Содомлан тиде ола деч куштылгырак лиеш.
13 Ойго тылат, Хоразин! Ойго тылат, Вифсаида! Могай чудо-влак тендан дене лийыныт, тугаяк чудо-влак Тир ден Сидонышто лийыт ыле гын, нуно шукертак, чоштыра вургемым чиен да ломыжышто шинчен, языкыштым касарыктен, Юмо деке савырнат ыле.
14 Но суд кечын Тир ден Сидонлан тендан деч куштылгырак лиеш.
15 А тый, кавашке шумеш нӧлтымӧ Капернаум, тамыкыш сӱмыралме лият!
16 Кӧ тендам колыштеш, тудо Мыйым колыштеш, кӧ шкеж деч тендам кораҥда, Мыйым кораҥда. А кӧ шкеж деч Мыйым кораҥда, Мыйым Колтышымат кораҥда».
17 Шымле тунемшыже куанен пӧртылыныт да ойленыт: «Господь, Тыйын лӱмет верч мутнам ия-влакат колыштыт!»
18 Но Иисус нунылан каласен: «Мый пылпомыш гыч волгенче семын сатана камвочмым ужынам.
19 Теве тыланда кишкым, скорпионым да тушманын уло вийжым тошкалаш властьым пуэм – нимоат тыланда эҥгекым ок ыште.
20 Но шӱлыш-влак мутдам колыштмылан огыл, а тендан лӱмдам пылпомышто возымылан куаныза!»
21 Тиде татыштак Иисус Святой Шӱлыш дене йывыртен да каласен: «Ачай, пылпомышын да мландын Господьшо! Тый уш-акылан дечат, кугу ушан дечат тидым шылтенат да изи-влаклан почынат, сандене Тыйым чапландарем! Теве, Ачай, тыгай лийын Тыйын поро эрыкет!»142
22 Тунемшыж-влак деке савырнен, Тудо ойлен: «Ачам Мылам чыла пуэн. Эрге кӧ улмым Ача деч моло нигӧ ок пале, Ача кӧ улмым Эрге да кӧлан Эрге почаш шона, тудын деч моло нигӧ ок пале».
23 Вара, тунемшыж-влак деке савырнен, нунылан посна каласен: «Те мом ужыда, тудым ужшо шинча пиалан!
24 Мый тыланда ойлем: мом те ужыда, тудым шуко пророк ден кугыжа ужнешт ыле, но ужын огытыл, мом те колыда, тудым колнешт ыле, но колын огытыл».
25 Иисусым тергаш шонен, закон туныктышо ик еҥ кынел шогалын да каласен: «Туныктышо, курымашлык илышым налаш манын, мый мом ыштышаш улам?»
26 Иисус йодын: «Законышто мом возымо? Тушто тый мом лудат?»
27 Тудо вашештен: «Шкендын Господь Юметым уло шӱмет дене, уло чонет дене, уло виет дене да уло умылымашет дене йӧрате. Лишылетым шкендым йӧратыме семынак йӧрате».143
28 Иисус каласен: «Тый чын вашештышыч. Тыге ыштет гын, илаш тӱҥалат».
29 Но закон туныктышо, шкенжым чыныш лукташ шонен, Иисус деч йодын: «А кӧ мыйын лишылем?»
30 Иисус тудлан вашештен: «Ик еҥ Иерусалим гыч Иерихоныш каен да агыше-влакын кидышкышт логалын. Нуно тудын вургемжым кудаш налыныт, кырен сусыртеныт да пеле колышым кудалтен каеныт.
31 Тиде корно денак иерейлан волаш логалын. Кийышым ужмеке, корно вес могыр дене эртен каен.
32 Левий тукым еҥат тыгак ыштен: тиде верыш миен шумеке, сусыргышым ужын, корно вес могыр дене эртен каен.
33 А Самарий гыч ик корныеҥ тудын деке миен лектын, а ужмеке, чаманен,
34 лишемын, сусыржым ӱй да йошкар арака дене мушкын пидын, шке оселжо ӱмбаке кӱзыктен шынден, унагудыш наҥгаен да тудым ончен.
35 А вес кечын, тушеч кайымешке, унагудо озалан кок динарийым луктын пуэн да каласен: ”Тудым ончо, мом утыжым кучылтат гын, пӧртылмем годым мый тылат ешарен пуэм”.
36 Тыйын шонымаште, агыше-влак кидыш логалше еҥлан нине кумыт гыч кудыжо лишыл лийын?»
37 Закон туныктышо вашештен: «Кӧ тудлан порым ыштен, тудо». Иисус каласен: «Кае, тыят тыгак ыште».
38 Корно дене эртымышт годым Иисус ик ялыш пурен. Тыште Марфа лӱман ӱдырамаш Тудым шке пӧртышкыжӧ пуртен.
39 Ӱдырамашын Мария лӱман шӱжарже лийын. Тудыжо Иисусын йол воктекыже шинчын да ойлымыжым колыштын.
40 Марфан унам ончымо сомылкаже пеш шуко лийын. Лишке миен, тудо каласен: «Господь! Шӱжарем уло сомылым шкетланем кудалтен. Тидын нерген Тый от шоналте мо? Тудлан каласе, мылам полшыжо!»
41 «Марфа, Марфа! – вашештен Иисус. – Тый шуко верч тургыжланет, азапланет,
42 а кӱлешанже икте веле. Мария сай ужашым ойырен налын, тидыже тудын деч ок налалт.»
11 ГЛАВА
1-13 Кумалме нерген. 14-23 Иисус але веельзевул. 24-26 Осал шӱлышын пӧртылмыжӧ. 27-28 Чын пиал. 29-32 Палдарыше палым ончыкташ йодмаш. 33-36 Волгалтарыме нерген. 37-54 Фарисей ден закон туныктышо-влакым титаклымаш.
1 Икана Иисус ик вере кумалын, а кунам чарнен, тунемшыж-влак кокла гыч иктыже Тудлан каласен: «Господь, кумалаш мемнам туныкто. Иоаннат шке тунемшыж-влакым туныктен».
2 Иисус нунылан каласен: «Кумалмыда годым тыге ойлыза: Пылпомышто улшо мемнан Ачана! Тыйын святой лӱмет мокталтше, Тыйын Кугыжанышет толжо, Тыйын эрыкет мланде ӱмбалнат пылпомышсо гаяк лийже.144
3 Мыланна илышаш киндым кече еда пу.
4 Мемнан языкнам кудалте, вет меат мыланна языкым ыштыше-влакын титакыштым кудалтена, языкышке145 мемнам ит пурто, осал дечын мемнам утаре».
5 Вара нунылан каласен: «Ала тендан кокла гыч иктаж-кудыжо пелйӱдлан шке йолташыж деке мия да ойла: ”Йолташ, мылам кум сукыр киндым кӱсын пу,
6 корныш лекше йолташем пурен, а мыйын ӱстембак шындаш нимо уке”.
7 А тудыжо пӧрт кӧргӧ гыч вашешта: ”Мыйым ит тургыжландаре. Омса ынде тӱкылмӧ, йочам-влак воктенем вакшышыште улыт, мый тылат тидым пуаш кынелын ом керт”.
8 Тыланда ойлем, йодшын йолташыже улмыжлан кӧра ок кынел да ок пу гынат, чарныде йодмыжлан кӧра кынелеш да кунар кӱлеш, тунар пуа.
9 Мый тыланда каласем: сӧрвалыза – тыланда пуалтеш, кычалза – муыда, пералтыза – тыланда почыт,
10 вет кажне сӧрвалыше налеш, кычалше муэш, пералтышылан почыт.
11 Эргыда киндым йодеш гын, тудлан кӱ моклакам пуышо, але колым йодеш гын, тудлан кол олмеш кишкым пуышо ача тендан коклаште уло мо?
12 Але эрге муным йодеш гын, тендан кокла гыч кӧ тудлан скорпионым пуа?
13 Тыгеже, те осал улмо ӱмбачат шочшыланда тӱрлӧ порым пуэн моштеда гын, пылпомышсо Ачана Тудын деч йодшылан Святой Шӱлышым огеш пу мо?»
14 Икана Иисус еҥ кӧргӧ гыч йылмыдыме иям поктен луктын. Кунам ия лектын, йылмыдыме еҥ ойлаш тӱҥалын, да калык чот ӧрын.
15 Но южышт ойленыт: «Веельзевулын, ия тӧран, вийже дене Тудо ия-влакым поктен луктеш».
16 А весышт, Тудым тергаш шонен, палдарыше палым ончыкташ йодыныт.
17 Но Иисус нунын шонымыштым пален да каласен: «Кеч-могай кугыжаныш шке кӧргыштыжӧ шелалтеш гын, тудо пустаҥеш, да суртышто шелалтмаш лиеш гын, тудо сӱмырла.
18 Сатана шке ваштарешыже шогалеш гын, кузе тудын кугыжанышыже шоген кертеш? А те ойледа, пуйто Мый ия-влакым веельзевулын вийже дене поктен луктам.
19 Мый нуным веельзевулын вийже дене поктен луктам гын, тендан эргыда-влак кӧн вий дене поктен луктыт? Сандене нуно тендам судитлыше лийыт.
20 А Мый Юмын кидше дене иям поктен луктам гын, тыгеже Юмын Кугыжаныш тендан деке ынде шуын.
21 Кунам шке пӧртшым виян да саркуралан еҥ орола, погыжо аралалт кодеш.
22 А кунам тудын деч виянрак ӱмбакыже кержалтеш да тудым сеҥа, тудын ӱшанлылан шотлымо саркуралжым шупшын налеш да аген налмыжым шеледа.
23 Кӧ Мый денем пырля огыл, тудо Мыйын ваштареш шога, да кӧ Мый денем пырля ок пого, тудо шалатылеш.
24 Айдеме кӧргӧ гыч лекмеке, каналташ верым кычалын, осал шӱлыш вӱддымӧ кундемыште коштеш, но огеш му да ойла: ”Мый коден кайыме верышкем пӧртылам”.
25 Пӧртылмекыже, тудым арун ӱштын да эрыктен шындымым ужеш.
26 Тунам кая да шкеж деч осалрак шым шӱлышым пырля налеш, чыланат пурат да тушто илаш тӱҥалыт. Тиде айдемылан мучаште тӱҥалтыш годсо деч ударак лиеш».
27 Кунам Тудо тидын нерген ойлен, калык кокла гыч ик ӱдырамаш йӱкым кугемден каласен: «Тыйым нумалше мӱшкыр да Тыйым пукшышо чызе поро пиалан улыт!»
28 Иисус вашештен: «Юмын шомакым колыштшо да шуктен шогышо-влак поро пиалан улыт!»
29 Иисус йыр калык шукырак погынен. Тудо нунылан ойлаш тӱҥалын: «Тиде тукым осал! Палдарыше палым йодеш, но пророк Ионан палыж деч моло тудлан ок пуалт.
30 Кузе Иона Ниневийыште илыше-влаклан палдарыше пале лийын, Айдеме Эргат тиде тукымлан тыгак лиеш.
31 Кечывалвел ӱдырамаш кугыжа суд кечын тиде тукым еҥ-влак дене пырля кынелеш да нуным титаканыш луктеш, вет тудо Соломонын ушан мутшым колышташ мландын вес тӱржӧ гыч толын, а тыште Соломон деч Кугурак уло.
32 Ниневий олаште илыше-влак суд кечын тиде тукым дене пырля кынелыт да тудым титаканыш луктыт, вет Ионан увертарен туныктымыжым колмеке, нуно, языкым касарыктен, Юмо деке савырненыт. А тыште Иона деч кугурак уло.
33 Лампым чӱктымеке, тудым нигӧ ок шылте але ате дене ок петыре. Пӧртыш пурышо-влак волгыдым ужышт манын, лампыпӱкеныш шындат.
34 Капын волгалтарышыже – шинча. Тугеже, шинчат яндар лиеш гын, уло капет волгыдо лиеш, а шинчат начар гын, капетат пычкемыш лиеш.
35 Шеклане, тыйын волгыдет пычкемыш ынже лий.
36 Тыйын уло капет волгыдо да тушто нимогай пычкемыш вер уке гын, тый лампын йолгышо тулжын волгалтарыме гай волгыдо лият».
37 Кунам Иисус ойлен пытарен, ик фарисей Тудым шкеж деке кочкаш ӱжын. Иисус пӧртыш пурен, ӱстелтӧреш верланен.
38 Кочмо деч ончыч Тудо кидшым мушкын огылат, фарисей, тидым ужмеке, чот ӧрын.
39 Но Господь тудлан каласен: «Теве те, фарисей-влак, ате ден кӱмыжым тӱжвач эрыктеда, а кӧргыда опкынланен агымаш да осаллык дене темын.
40 Шонен моштыдымо-влак! Кӧ тӱжвалым ыштен, Тудак огыл мо кӧргыжымат ыштен?
41 Мода уло, тудым йорло-влаклан пуыза, тунам тыланда чылажат ару лиеш.
42 А тыланда ойго, фарисей-влак! Те пӱртньыкын, рута шудын да чыла пакчасаскан луымшо ужашыжым Юмылан пуэда, а шкендам чын кучымым да Юмым йӧратымым кӱлешлан огыда шотло. Тидыжымат ыштыман ыле, тудыжымат ӧрдыжеш кодыман огыл ыле.
43 Тыланда ойго, фарисей-влак! Синагогышто ончылно шинчымым да калык погынымо верлаште тыланда вуй савымым йӧратеда.
44 Ойго тыланда, закон туныктышо ден фарисей-влак! Те, сайла кояш тӧчышӧ-влак! Те шинчалан койдымо шӱгар-влак гай улыда. Нунын ӱмбалне еҥ-влак коштыт, но тидым огыт пале».
45 Закон туныктышо кокла гыч иктыже Иисуслан каласен: «Туныктышо, тыгайым ойлен Тый мемнамат вурсет!»
46 Но Иисус каласен: «Закон туныктышо-влак, тыландат ойго. Те еҥ ӱмбак пеш неле нумалтышым пыштеда, а шкеже тудым ик парня денат огыда тӱкалте.
47 Ойго тыланда! Те пророк-влаклан чапле шӱгарым ыштеда, а нуным ачада-влак пуштыныт.
48 Тыге те ачада-влакын ыштылмыштым палымыдам да сайлан шотлымыдам ончыктеда: нуно пророк-влакым пуштеденыт, а те пророк-влаклан чапле шӱгарым чоҥеда.
49 Санденак Юмын Уш-акылже ойлен: ”Мый нунын деке пророк ден Апостол-влакым колтем, иктыштым нуно пуштыт, весыштым поктылаш тӱҥалыт”.
50 Тыгеже, чыла пророкын тӱням ыштыме деч тӱҥалын йоктарыме вӱржӧ, Авельын вӱржӧ деч тӱҥалын, жертвенник ден святой вер коклаш пуштмо Захарийын вӱржӧ марте, тиде тукымлан тӱлыкталтеш.
51 Туге, тыланда ойлем, тиде тукымлан тӱлыкталтеш.
52 Закон туныктышо-влак, ойго тыланда! Те шинчымашын сравочшым налында: шкеат пурен огыдал, пураш шонышыланат чаракым ыштенда».
53 Кунам Иисус нунылан тидым ойлен, закон туныктышо ден фарисей-влак Тудым тушманла ончаш да шуко нерген йодышташ тӱҥалыныт,
54 Тудым иктаж-могай мутеш кучаш да титаклаш тӧченыт.
12 ГЛАВА
1-3 Сайла кояш тӧчымӧ ваштареш шижтарымаш. 4-7 Кӧ деч лӱдаш. 8-12 Иисусым палыме нерген почын ойлымаш. 13-21 Ушдымо поян нерген туштен каласымаш. 22-34 Тыршыме да тургыжланыме нерген. 35-48 Шке озажым вучышо тарзе. 49-53 Иисус – шелалтмашын амалже. 54-59 Жапын палыже.
1 Тиде жапыштак тӱжемле еҥан тугай кугу тӱшка погынен, икте-весым шыгыремденыт. Иисус ондак Шкенжын тунемшыж-влаклан ойлаш тӱҥалын: «Фарисей-влакын руышт деч шекланыза, тидыже – нунын сайла кояш тӧчымышт.
2 Нимо шылтен аралыме почылтде ок код, нимогай шолып чараш лекде ок код.
3 Мом те пычкемыште ойленда, волгыдо годым колыт. Мом кӧргӧ пӧлемыште пылышыш шып ойленда, пӧрт леведыш ӱмбач кычкыраш тӱҥалыт.
4 Мый тыланда, йолташем-влаклан, ойлем: кӧмыт капым пуштыт, но вара нимом ыштен огыт керт, нунын деч ида лӱд.
5 Кӧ деч лӱдаш, Мый тыланда ончыктем: пуштмеке, тамыкыш сӱмырал шуаш кӧн властьше уло, Тудын деч лӱдса. Туге, тыланда ойлем: теве кӧ деч лӱдса!
6 Вич пӧрткайыкым кок ассарий оксалан146 огыт ужале мо? А Юмо нунын кокла гыч иктыжымат монден огыл.
7 А тендан вуйысо ӱп пырчыдамат чыла шотлымо. Ида лӱд! Те чыла пӧрткайык деч шергырак улыда!
8 Мый тыланда ойлем: кӧ еҥ-влак ончылно Мыйым палымыж нерген почын ойла, Айдеме Эргат Юмын Суксыж-влак ончылно тудым палымыж нерген почын ойла.
9 А кӧ еҥ ончылно Мый дечем кораҥеш, тудат Юмын Суксыж-влак ончылно кораҥдыме лиеш.
10 Кӧ Айдеме Эрге ваштареш мутым каласа, тудлан тиде касаралтеш, но Святой Шӱлышым мыскылен ойлышылан ок касаралт.
11 Кунам тендам синагоглашке кондат, вуйлатыше да власть улшан-влак деке намият, кузе аралалташ да мом ойлаш манын ида тургыжлане.
12 Мом ойлаш кӱлеш, Святой Шӱлыш тендам тудо шагатыште туныкта».
13 Калык тӱшка гыч ик еҥ Иисуслан ойлен: «Туныктышо, мыйын изамлан наследствым мый денем пайлаш каласе».
14 Тудлан Иисус вашештен: «Айдеме, кӧ Мыйым тендан судьяда лияш але погыдам пайлаш шогалтен?»
15 Вара Тудо чылалан ойлен: «Ончыза, опкынланымаш деч шекланыза. Айдемын поянлыкше моткоч шуко гынат, погыжо тудлан илышым ок пу».
16 Иисус нунылан туштен каласен: «Ик поян еҥын пасужо сай лектышым пуэн
17 да тудо шке семынже шонкален: ”Мом мылам ышташ? Чыла поген налме лектышым нигушто аралаш”.
18 Вара каласен: ”Теве мом ыштем: клат-влакем рончем да кугурак-влакым чоҥем. Тушко уло киндем, погем чумырем
19 да шкаланем каласем: ’Чонем, тыйын шуко ийлан ситыше кугу погет уло. Кане, коч, йӱ, куанен иле’”.
20 Но Юмо тудлан каласен: ”Ушдымо! Тиде йӱдымак чонетым тый дечет налыт. Тыйын ямдылымет кӧлан кодеш?”
21 Кӧ шкаланже поянлыкым пога, а Юмын ончылно поян огыл, тудын дене тыге лиеш».
22 А тунемшыж-влаклан Иисус каласен: «Сандене Мый тыланда ойлем: мом кочкаш манын, чонда верч ида азаплане, мом чияш манын, капда верч ида тургыжлане.
23 Чон кочкыш деч да кап вургем деч шергырак.
24 Кайык-влакым шекланыза: нуно огыт ӱдӧ, огыт тӱред, нунын клатыштат, амбарыштат уке, а Юмо нуным пукша. А те кайык деч кунаре шергырак улыда!
25 Тендан кокла гыч кӧ тургыжланыме дене шке кап кугытшым147 кеч кынергут наре кужемден кертеш?
26 А те тыгай изимат ыштен огыда керт гын, молыж нерген мом тургыжланеда?
27 Кузе лилий пеледыш-влак кушкыт, шекланыза: нуно пашам огыт ыште, огыт шӱдырӧ. Но тыланда ойлем: Соломонат, поянлыкше дене чапланен гынат, нунын кокла гыч иктыж гаят чиен огыл.
28 Таче пасушто кушшо, а эрла коҥгаш шуышаш шудым Юмо тыге чикта гын, тендамат, шагал ӱшаныше-влакым, ок чикте мо?
29 Мом кочкаш, мом йӱаш ида кычал да тидын нерген ида тургыжлане.
30 Тиде тӱнясе калык-влак чыла тидым кычалыт, а тендан Ачада тыланда тиде кӱлмым пала.
31 Эн ончыч те Юмын Кугыжанышым кычалза, тунам чыла тиде тыланда пырля пуалтеш.
32 Изи кӱтӱ, ит лӱд! Ачада тыланда Кугыжанышым пуаш сайлан шотлен.
33 Погыдам ужалыза да оксажым йорло-влаклан пуыза, тӱганен кертдыме окса калтам шкаланда ыштыза, пытыдыме пылпомышсо поянлыкым погыза, тушко вор ок лишем, тушто когарш ок локтыл.
34 Кушто тендан поянлыкда, туштак шӱмдат лиеш.
35 Тек ӱштыда эре ӱшталме да лампыда чӱктымӧ лиеш,
36 шкеныштын озаштым сӱан пайрем гыч вучышо еҥ-влак гай лийза. Кунам толеш да пералта, нуно тунамак тудлан почаш ямде улыт.
37 Оза пӧртылмыж годым тарзыж-влакым малыде вучышым ужеш гын, пиалан улыт. Тыланда чынак ойлем, тудо шке ӱштыжым ӱшталеш, тарзыж-влакым ӱстелтӧрыш шында да нуным ончаш тӱҥалеш.
38 Тудо йӱдым, кокымшо але кумшо орол годым, толеш гынат, тарзыж-влакын тыге ыштымыштым ужеш гын, нуно пиалан улыт.
39 Пален лийза, вор мыняр шагатлан толшашым пӧрт оза пала ыле гын, ок мале да пӧртышкыжӧ кӱнчен пураш ок пу ыле.
40 Теат ямде лийза: могай шагатыште те огыда вучо, тунам Айдеме Эрге толеш».
41 «Господь, тиде туштен каласымашым мыланна ойлет але чылалан?» – Петр Тудын деч йодын.
42 Господь вашештен: «Кӧ моло тарзым вуйлаташ да нунылан шке жапыштыже киндым висен шеледаш озан шогалтыме ӱшанле да ушан озанлык вуйлатыше?
43 Толмекыже, тиде тарзын кӱлеш семын ыштымыжым оза ужеш гын, тарзыже пиалан.
44 Тыланда чыным ойлем: уло погыжым ончаш тудым шогалта.
45 А тудо тарзе шӱмыштыжӧ ”Мыйын озам эше ок тол” манын шоналта да кочкаш, йӱаш, рушташ, моло тарзе ӱдырамашымат, пӧръеҥымат кыраш тӱҥалеш гын,
46 озаже вучыдымо кечын да палыдыме шагатыште толеш. Оза тудым покшеч руалын шелеш да ӱшаныдыме-влак дене ыштымыж семынак ышта.
47 Тарзе озажын шонымыжым пала, ок ямдылалт да тудын шонымыж семын ок ыште гын, тудо чот кыралтеш.
48 А тарзе озажын шонымыжым ок пале да кырымым сулышо иктаж-мом ышта гын, тудо шагалрак кыралтеш. Кӧлан шуко пуымо, тудын деч шуко йодалтеш, кӧлан шуко ӱшаныме, тудо шукырак пуышаш.
49 Мый мланде ӱмбаке тулым кондаш толынам, ынде тулым йӱлаш тӱҥалшым пешак ужнем ыле!
50 Тынеш пурымо дене Мый тынеш пурышаш улам. Тыге лийын шумешке, кузе Мый йӧсланем!
51 Мый мланде ӱмбаке тыныслыкым кондаш толынам манын, те шонеда мо? Уке, каласем Мый, шелалтмашым кондаш толынам.
52 Пӧртыштӧ визытын улыт гын, тылеч вара нуно шелалтыт: кумытын кокыт ваштареш, коктын кумыт ваштареш лийыт.
53 Ача эргыж ваштареш лиеш, эрге ачаж ваштареш, ава ӱдыржӧ ваштареш, ӱдыр аваже ваштареш, авалийше шке шешкыж ваштареш, а шешке авалийшыж ваштареш».
54 А вара Иисус калыклан каласен: «Касвел могырым пыл кӱзымым ужыда гын, те тунамак ойледа: ”Йӱр лиеш”. Тыгак лиеш.
55 А кунам кечывалвел гыч мардеж пуа, шокшо лиеш маныда. Тыгак лиеш.
56 Сайын кояш тӧчышӧ-влак! Мланде ӱмбаке да кавашке ончен, мом ужмыдам умылтарен моштеда, а кузе кызытсе жапым умылен огыда мошто?
57 Кузе чын ышташ, молан шке ынеда умыло?
58 Тыйым титаклыше еҥ дене вуйлатыше деке кайымет годым корнышто тудын дене мутланен келшаш чылажымат ыште, уке гын, тудо тыйым судьялан пуа, а судья – ороллан, тудыжо тыйым казаматыш шуа.
59 Тылат каласем: пытартыш ыр марте тӱлымешке, тушечын от лек».
13 ГЛАВА
1-5 Пыташ огыл манын, языкда деч кораҥза. 6-9 Саскадыме пушеҥге нерген. 10-17 Шуматкечын ӱдырамашым паремдымаш. 18-21 Горчице нӧшмӧ да ру нерген туштен ойлымаш. 22-30 Шыгыр омса. 31-35 Иерусалим верч Иисус ойгыра.
1 Тиде жапыште тушко мийыше икмыняр еҥ Иисуслан Галилей гыч толшо-влак нерген ойлен: Пилат нунын вӱрыштым надырышт дене варен.
2 Иисус нунылан вашештен: «Нунын дене тыге лийын гын, нине еҥ-влак Галилейыште илыше моло деч языканрак лийыныт манын шонеда мо?
3 Тыланда ойлем: уке! Но, языкдам касарыктен, Юмо деке огыда савырне гын, чылан тыгак пытеда.
4 Але Силоам башне камвочмо годым йымалныже колышо латкандаш еҥ Иерусалимыште моло илыше деч титаканрак лийын, шонеда?
5 Тыланда ойлем: уке! Но, языкдам касарыктен, Юмо деке огыда савырне гын, чылан тыгак пытеда».
6 Иисус тыге туштен каласен: «Ик еҥын виноград аҥаштыже смоква пушеҥгым шындыме улмаш. Тудо пушеҥгыште саскам кычалаш миен, но муын огыл
7 да виноград ончышылан каласен: ”Ынде кумшо ий тиде смоква пушеҥгыште саскам кычалаш толам, но ом му. Тудым ру! Молан верым арам налын шога?”
8 Но тудыжо вашештен: ”Оза, эшеат ик ийлан тудым кодо, мый йырже кӱнчем да терысым оптем.
9 Ала саскам пуаш тӱҥалеш. А уке гын, вес ийлан руэт”».
10 Иисус шуматкечын ик синагогышто туныктен.
11 Тушто черландарыше шӱлыш дене латкандаш ий орланыше ӱдырамаш лийын. Тудо пӱгыр лийын да вийнен кертын огыл.
12 Тудым ужмеке, Иисус Шкеж деке ӱжын да каласен: «Ӱдырамаш, тый чер дечет утлет».
13 Вара ӱмбакыже кидшым пыштен. Ӱдырамаш тунамак вийнен шогалын да Юмым чапландараш тӱҥалын.
14 А Иисусын шуматкечын паремдымыжлан синагог вуйлатыше сырен да калыклан каласен: «Пашам ышташ куд кече уло, нине кечылаште шкендам паремдыкташ толза, а шуматкечын огыл».
15 Но Господь тудлан вашештен: «Сайла кояш тӧчышӧ! Тендан кокла гыч кажныже шуматкечын ӱшкыжшым але оселжым, шудо шерча гыч мучыштарен, йӱкташ огеш наҥгае мо?
16 Авраамын тиде ӱдыржым сатана латкандаш ий шинчырлен кучен. Тиде кепшыл деч шуматкечын тудым утараш ок лий ыле мо?»
17 Кунам тыге ойлен, Тудын ваштареш лийше-влак чылан вожылыныт, а уло калык Иисусын ыштыме чыла чапле пашажлан куанен.
18 Иисус каласен: «Юмын Кугыжаныш могай? Мо дене Мылам тудым таҥастараш?
19 Тудо горчице нӧшмӧ гай, тудым айдеме налын да шкенжын пакчашыже ӱден, а тудо кушкын, кугу пушеҥгыш савырнен, да укш коклаштыже кавасе кайык-влак пыжашым оптеныт».
20 Иисус адак каласен: «Юмын Кугыжанышым Мылам мо дене таҥастараш?
21 Тудо ру гай, тудым ӱдырамаш кум виса ложаш дене варен, тыгеракын, уло руаш шуын».
22 Иисус ола гыч олашке, ял гыч ялыш коштын да еҥ-влакым туныктен. Тудо Иерусалимыш корным кучен.
23 Ик еҥ Тудын деч йодын: «Господь! Утаралтше еҥ-влак шагал улыт?» Иисус нунылан каласен:
24 «Шыгыр капка гыч пураш уло вийын тыршыза. Тыланда ойлем, шукын пураш тӧчат, но огыт керт.
25 Жап шуэш, пӧрт оза кынелеш да омсам петыра, тунам те тӱжвалне лийыда, омсам пералташ да ойлаш тӱҥалыда: ”Господь, Господь, мыланна поч!” А Тудо тыланда вашештен каласа: ”Те кӧ да кушеч улыда, Мый ом пале”.
26 Тунам те ойлаш тӱҥалыда: ”Ме Тый денет пырля кочкын-йӱын улына, Тый мемнан уремлаште туныктенат”.
27 А Тудо вашешта: ”Тыланда ойлем: те кӧ да кушеч улыда, Мый ом пале. Чын огыл ыштыше-влак, чылан Мый дечем кораҥза!”
28 Кунам Авраамым, Исаакым, Иаковым да чыла пророкым Юмын Кугыжаныште ужыда, а шкендам – поктен колтымым, те шорташ да пӱйым пураш тӱҥалыда.
29 Эрвел да касвел, йӱдвел да кечывалвел гыч толыт да Юмын Кугыжаныште ӱстелтӧреш верланат.
30 Тунам южо шеҥгелнысе ончылно лийыт, а ончылнысо – шеҥгелне».
31 Тудо кечынак икмыняр фарисей толын да Иисуслан ойлен: «Лек да тышечын кае, Ирод Тыйым пуштнеже».
32 Иисус нунылан вашештен: «Кайыза, тиде рывыжлан каласыза: тачат, эрлат иям поктен луктам да еҥым паремдем, а кумшо кечын шке пашам пытарем.
33 Но Мый тачат, эрлат, кумыштат коштшаш улам, вет пророклан Иерусалим деч ӧрдыжеш колаш ок лий.
34 Иерусалим, Иерусалим! Пророк-влакым пуштедыше да тый декет колтымо-влакым кӱм кышкен пытарыше! Кайык игыж-влакым шулдыржо йымак погымо семын мыняр гана Мый тыйын шочшет-влакым погынем ыле, но те тореш лийында!
35 А ынде тендан пӧртда яра кодеш. Тыланда ойлем: ”Господь лӱм дене Толшо тек моктымо лиеш!”148 – манмешкыда, те Мыйым огыда уж».
14 ГЛАВА
1-6 Фарисейын пӧртыштыжӧ. 7-14 Оза ден уна-влакым туныктымаш. 15-24 Кугу пайрем нерген туштен каласымаш. 25-33 Иисусын тунемшыже лияш. 34-35 Тамдыме шинчал.
1 Икана Иисус ик вуйлатыше фарисейын пӧртышкыжӧ шуматкечын кочкаш миен. Тушто лийше-влак Тудым эскереныт.
2 Теве Иисус ончылно – кӱпнышӧ черан еҥ.
3 Иисус закон туныктышо ден фарисей-влак деч йодын: «Шуматкечын паремдаш лиеш?»
4 Нуно пелештен огытыл. Иисус тиде еҥым тӱкалтен да паремден, вара колтен.
5 А нунылан каласен: «Тендан кокла гыч иктаж-кудыдан оселжо але ӱшкыжшӧ тавыш пурен кая гын, шуматкечынат тунамак огыда лук мо?»
6 Тидлан нуно нимом вашештен кертын огытыл.
7 Иисус уна-влакын сайрак верыш логалаш тӧчымыштым шекланен, нунылан туштен каласен:
8 «Тыйым сӱаныш иктаж-кӧ ӱжеш гын, сайрак верым ит нал, вет тый дечет утларак пагалыме еҥымат ӱжын кертыныт.
9 Тыгай годым тыйымат, тудымат ӱжшӧ оза, толмекыже, тылат каласа: ”Тиде верым тудлан пу”. Тунам, вожылмашке пурен, эн тӱреш верланашет логалеш.
10 А кунам тыйым ӱжыт, мий да тӱр верым нал. Тунам тыйым ӱжшӧ оза, мийымекыже, тыланет каласа: ”Йолташ, ончыланрак верлане”, да тый денет пырля ӱстелтӧрыштӧ улшо чыла еҥ ончылно тылат чап лиеш.
11 Кеч-кӧат, шкенжым кӱшкӧ шында гын, волтымо лиеш, а шкенжым ӱлыкӧ шындыше нӧлталтеш».
12 Иисус Тудым ӱжшӧ фарисейлан ойлен: «Кечывал але кас сийым ыштымет годым йолташет-влакым, иза-шольычым, родо-тукыметым, поян пошкудет-влакым ит ӱж. Нуно шкештат тыйым ӱжын да тидын дене тылат тӱлен кертыт.
13 Сийым ыштымет годым йорло, чолак, окшак, сокыр-влакым ӱж,
14 тунам тый пиалан лият: нунын тылат тӱлаш нимошт уке. Тыланет чын ыштыше-влакын ылыж кынелмышт годым тӱлалтеш».
15 Тидым колмеке, ӱстелтӧрысӧ кокла гыч иктыже Иисуслан каласен: «Юмын Кугыжаныште киндым кочшо – поро пиалан!»
16 А Иисус тудлан каласен: «Ик еҥ кугу кас сийым ыштен да шуко унам ӱжын.
17 Кунам сийым кочкаш жап шуын, ӱжмӧ-влаклан ”Толза, ынде чыла ямде” манын каласаш тарзыжым колтен.
18 Но чылан, миен ом керт манын, ик ой дене умылтараш тӱҥалыныт. Икымше тудлан каласен: ”Мый мландым налынам, мылам ончал савырнаш кӱлеш, вуеш ит нал, миен ом керт”.
19 Кокымшо каласен: ”Мый вич мужыр ӱшкыжым налынам, нуным тергаш каем, вуеш ит нал, миен ом керт”.
20 Кумшо каласен: ”Мый ӱдырым налынам, сандене миен ом керт”.
21 Тарзе пӧртылын да озажлан тидым увертарен. Тунам суртоза чот сырен да тарзыжлан каласен: ”Оласе урем ден изуремлашке писынрак кае да тышке йорло, чолак, сокыр да окшак-влакым кондо”.
22 Варарак тарзе ойлен: ”Оза, тыйын кӱштыметым шуктымо, но эше яра вер кодын”.
23 Тунам оза тарзыжлан ойлен: ”Корно ден ял уремлашке кае, тышке толаш чыла еҥым ӱшандаре, тек пӧртем уна дене темеш!
24 Тыланда ойлем, ӱжмем-влак кокла гыч иктыжат мыйын кас кочкышем тамлен ок ончо! Вет ӱжмӧ – шуко, ойырен налме – шагал”».
25 Иисус дене пырля моткоч шуко еҥ коштын. Тудо нунын деке савырнен каласен:
26 «Кӧ Мый декем толеш, но ачажым, аважым, ватыжым, йочаж-влакым, иза-шольыжым, ака-шӱжаржым, шке илышыжымат ужын кертдыме ок лий гын, тудо Мыйын тунемшем лийын ок керт.
27 Кӧ шке ыресшым ок нумал да почешем ок кай, тудо Мыйын тунемшем лийын ок керт.
28 Тендан кокла гыч иктаж-кудыжо башньым ыштынеже гын, чоҥен шукташ мо кӱлешым да окса ситышашым шотлаш ондак ок шич мо?
29 Негызым пыштымеке, башньым ыштен пытарен огеш керт гын, тидым ужшо-влак чылан тудым воштылаш
30 да ойлаш тӱҥалыт: ”Тиде айдеме чоҥаш тӱҥалын, а пытарен кертын огыл”.
31 Але кугыжа вес кугыжа ваштареш сар дене кайынеже гын, лу тӱжем сарзыж дене ӱмбакыже толшо коло тӱжеман ваштареш шогаш вийже сита мо манын, тудо ондак шинчын ок каҥаше мо?
32 Огеш сите гын, тушманже тораште улмо годымак тудын деке тыныслык ойпидышым йодаш еҥже-влакым колта.
33 Тендан денат тыгак: кӧ уло погыж деч ок кораҥ гын, Мыйын тунемшем лийын ок керт.
34 Шинчал – сай, но тудо шинчалан лиймым чарна гын, кузе тудым уэш шинчаланым ышташ?
35 Тыгай шинчал мландышкат, терысышкат пышташ ок йӧрӧ, тудым луктын шуат. Кӧн колышташ пылышыже уло, тек колеш!»
15 ГЛАВА
1-10 Йомшо шорык ден йомдарыме окса нерген туштен ойлымаш. 11-32 Йомын коштшо эрге нерген туштен каласымаш.
1 Йозак погышо ден языкан-влак Иисус деке колышташ чылан толыныт.
2 Фарисей ден закон туныктышо-влак ӧпкелен ойленыт: «Тиде Еҥ языкан-влакым Шкеж деке лишемда да нунын дене пырля кочкеш!»
3 Иисус тунам нунылан тыге туштен каласен:
4 «Тендан кокла гыч ик еҥын шӱдӧ шорыкшо уло да иктыжым йомдара гын, индешле индешыжым ир мландеш коден ок кае да йомшыжым мумешке ок кычал мо?
5 А мумеке, куана да шорыкшым вачышкыже пышта.
6 Мӧҥгыжӧ толмеке, йолташыж ден пошкудыж-влакым ӱжын, ойла: ”Мый денем пырля куаныза: мый йомшо шорыкем муынам!”
7 Тыланда каласем: языкым касарыкташ амалышт укеан индешле индеш чын ыштыше дене таҥастарымаште, шке языкшым касарыктыше да Юмо деке савырныше языкан ик еҥ верчат пылпомышто тидын семынак утларак куан лиеш.
8 Лу драхме оксаже уло да иктыжым йомдара гын, могай ӱдырамаш, лампым чӱктен, пӧртым ӱштын, мумешкыже тыршен ок кычал?
9 А мумеке, йолташ ӱдырамаш да пошкудыж-влакым ӱжеш да каласа: ”Мый денем пырля куаныза, мый йомдарыме оксам муынам!”
10 Тыланда ойлем: языкшым касарыктен Юмо деке савырныше языкан ик еҥ верчат Юмын Суксыж-влак коклаште тыгаяк куан лиеш».
11 Иисус умбакыже ойлен: «Ик еҥын кок эргыже лийын.
12 Изиракше ачажлан каласен: ”Ачай! Мылам логалшаш пого пайым ойырен пу”. Ача нунылан погым пайлен пуэн.
13 Икмыняр кече эртымеке, изирак эргыже чыла поген да тора элыш каен. Тушто шала илен да шке пайжым шоналтыде кучылтын.
14 Чыла шалатыл пытарымекше, тиде элыште кугу шужымаш тӱҥалын, да эргылан нужнам чыташ логалын.
15 Тудо тиде элысе ик еҥ деке пашаш пураш йодын миен, а садыже шке пасушкыжо сӧснам кӱташ колтен.
16 Тудо сӧсналан пукшымо отыза дене мӱшкыржым темаш шонен, но тидыжымат нигӧ пуэн огыл.
17 Тунам тудо шонаш тӱҥалын да шкаланже каласен: ”Ачамын кунар шуко тарлалтше еҥже уло, чылалан кинде утымеш сита, а мый шужен колем!
18 Каем, ачам деке пӧртылам да каласем: ’Ачай! Мый Пылпомыш ваштареш да тыйын ончылнет языкым ыштенам.
19 Ынде эргыч маналташат ом йӧрӧ, мыйым тарлалтше-влакет коклаш нал’”.
20 Тудо кынелын да ачаж деке каен. Эше тораште улмыж годымак ачаже тудым ужын да чаманен, ваштарешыже куржын миен, шӱйжӧ гыч ӧндалын да шупшалын.
21 Эргыже тудлан каласен: ”Ачай! Мый Пылпомыш ваштареш да тыйын ончылнет языкым ыштенам. Ынде эргыч маналташат ом йӧрӧ”.
22 Но ача тарзыж-влаклан каласен: ”Эн сай вургемым кондыза да тудлан чиктыза. Кидышкыже шергашым149 да йолышкыжо йолчиемым пуыза.
23 Ӧрдыктарыме презым вӱден кондыза да шӱшкылза, кочкаш да куан пайремым эртараш тӱҥалына!
24 Мыйын тиде эргым колен ыле, ынде ылыжын, йомын ыле, ынде мумо”. Нуно куан пайремым эртараш тӱҥалыныт.
25 А кугурак эргыже пасушто лийын. Пӧртылмыж годым, пӧрт деке лишеммеке, куанен мурымо йӱк-йӱаным колын.
26 Тарзе-влак кокла гыч иктыжым ӱжын да йодын: ”Тиде мо тыгай?”
27 Тудыжо вашештен: ”Тыйын шольыч толын. Тудо илыше да таза пӧртылынат, ачат ӧрдыктарыме презым шӱшкылын”.
28 Кугурак эргыже сырен, пӧртышкат ынеж пуро улмаш. Ачаже лектын да тудым пураш ӱжын,
29 но тудо ачажлан вашештен: ”Теве мый тыланет тынар ий пашам ыштем, тыйын кӱштыметым ик ганат шуктыде коден омыл, но тый мылам йолташем-влак дене пайремым эртараш каза пачамат пуэн отыл.
30 А кунам тиде эргыч, яжар-влак дене коштын поянлыкетым пытарымеке толын, тый тудлан ӧрдыктарыме презым шӱшкылынат!”
31 Но ача тудлан каласен: ”Эргым, тый эре мый денем пырля улат. Мыйын мо уло, чылажат тыйын.
32 А кызыт куанаш да йывырташ кӱлеш: тыйын тиде шольыч колен ыле, ынде ылыжын, йомын ыле, ынде мумо”».
16 ГЛАВА
1-15 Ондалыше озанлык виктарыше нерген туштен каласымаш. 16-18 Закон да Юмын Кугыжаныш. 19-31 Поян ден Лазарь.
1 Иисус тунемшыж-влаклан каласен: «Ик поянын озанлык виктарышыже лийын. Озан погым кучылт пытара манын, тудын ӱмбак вуйым шийыныт.
2 Озаже тудым шкеж деке ӱжын да каласен: ”Тыйын нерген мый мом колам! Озанлыкым виктарымет нерген рашемден пу, ынде тыланет вуйлаташ ок лий”.
3 Тунам озанлык виктарыше шоналтен: ”Мом мылам ышташ? Оза мыйым тиде паша гыч луктын колта. Кӱнчаш вием ок сите, йодышт кошташ вожылам.
4 Палем, мом ышташ! Озанлык виктарыме паша гыч луктын колтымеке, мыйым пӧртышкышт налше еҥ-влакым кузе муаш палем”.
5 Озажлан парымыш пурышо еҥ-влакым кажныжым посна ӱжын. Икымшыж деч йодын: ”Мыйын озамлан кунар пуышашет уло?”
6 ”Шӱдӧ виса ӱйым”, – вашештен тудыжо. Озанлык виктарыше каласен: ”Кӱсын кагазетым нал, шич да писын возо: витле”.
7 Вара весе деч йодын: ”А тый кунар пуышаш улат?” ”Шӱдӧ виса шыдаҥым”, – тудыжо вашештен. Тудлан каласен: ”Кӱсын кагазетым нал да кандашле манын возо”.
8 Йӧным мумыжлан ондалыше вуйлатышым озаже моктен. Тиде тӱнян икшывыж-влак шке кокласе пашаштышт волгыдын шочшыж деч ушанрак ыштат.
9 Мый тыланда ойлем: чын огыл поянлык дене шкаланда йолташым ыштыза, тыге ыштеда гын, нужнаш кодмекыда, тендам курымашлык илыме верыш налыт.
10 Кӧ изиште ӱшанле, тудо кугуштат ӱшанле. Кӧ изиште ӱшанле огыл, тудо кугуштат ӱшанле огыл.
11 Тыгеже те чын огыл поянлык шотышто ӱшанле лийын огыдал гын, кӧ тыланда чын поянлыкым ӱшана?
12 Еҥ поянлык шотышто ӱшанле лийын огыдал гын, кӧ тыланда шкенданым пуа?
13 Нимогай тарзе кок озалан тарзыланен огеш керт: иктыжым ужмышудымо лиеш да весыжым йӧрата, але иктыжлан кумылын ышта, весыжым ок шотло. Те ик жапыштак Юмылан да поянлыклан служитлен огыда керт».
14 Оксам йӧратыше фарисей-влакат чыла тидым колыныт да Иисусым воштылыныт.
15 Но Тудо нунылан каласен: «Те еҥ ончылно чын ыштышыла кояш тӧчеда, но Юмо тендан шӱмдам пала. Мом еҥ-влак аклат, Юмын ончылно йырнык веле.
16 Закон ден пророк-влак Иоанн марте лийыныт. Тудо жап гыч Юмын Кугыжаныш увертарен туныкталтеш да керек-кӧат уло вийын тыршен тушко пура.
17 Но кава ден мланде пытат гынат, законышто ик удыралтышат ок йом.
18 Кӧ, шке ватыжым ойырен колтен, весым марлан налеш – тудо яжарлана. Марийжын ойырен колтымым марлан налшат яжарлана.
19 Ик еҥ поян улмаш, мотор шемалге-йошкар йытын вургемым чиен, кече еда ракатланен кочкын-йӱын.
20 Тыгак Лазарь лӱман йорло еҥ лийын, тудо поянын капка ончылныжо йораҥше киен
21 да поянын ӱстембачше луктын кудалтыме кинде пудыргым кочнеже улмаш. Пий-влак тудын йоражым нулаш толыныт.
22 Вара Лазарь колен да Суксо-влак тудым Авраам воктеке наҥгаеныт. Поянат колен, тудым тоеныт.
23 Тамыкыште орланымыж годым кӱшкӧ ончалын да тораште Авраамым, а воктенже Лазарьым ужын.
24 Поян кычкыралын: ”Авраам, ачай! Мыйым чамане, Лазарьым мый декем колто, тек парнявуйжым вӱдеш нӧртен, йылмем юалтара. Мый тиде тулышто моткоч орланем”.
25 Но Авраам вашештен: ”Эргым, шарналте, тый порылык ужашетым илымет годым налынат, а Лазарь – осал ужашым. Ынде тыште тудын ойгыжым кораҥдыме, а тый орланет.
26 Тылеч посна мемнан ден тендан коклаш пеш кугу поргемым150 ыштыме: тендан деке вончаш шонышо вончен ок керт. Тушечат мемнан деке нигӧ вончен ок керт”.
27 Тунам поян каласен: ”Тугеже, ачай, тый дечет йодам: Лазарьым ачамын суртышкыжо колто.
28 Мыйын вич иза-шольым уло. Нунат тиде орлык верыш ынышт логал манын, тек тудо шижтара”.
29 Авраам вашештен: ”Нунын Моисей ден пророк-влакышт уло, тек нуным колыштыт”.
30 Поян каласен: ”Уке, Авраам ачай! Теве иктаж-кӧ колышо нунын деке мия гын, тунам, языкыштым касарыктен, Юмо деке савырнат”.
31 Но Авраам тудлан каласен: ”Моисей ден пророк-влакым огыт колышт гын, нуным колымаш гыч ылыж кынелшат ӱшандарен огеш керт”».
17 ГЛАВА
1-6 Алгаштарыме, титакым кудалтыме да ӱшаныме нерген. 7-10 Тарзе мом ыштышаш. 11-19 Таум ыштен моштыза. 20-37 Юмын Кугыжаныш толмо нерген.
1 А шке тунемшыж-влаклан Иисус каласен: «Алгаштарымаш толде огеш керт, но кӧн гоч толеш, тудлан ойго!
2 Айдеме ик тыгай изиракшым чын корно гыч кораҥда гын, тудлан пеш уда лиеш. Шӱйышкыжӧ вакшкӱм сакат да теҥызыш шуат гын, тудлан сайрак лиеш ыле.
3 Тугеже шкендам шекланен шогыза! Тыйын лишылет тыйын ваштареш языкым ышта гын, тудым шылтале. Языкше деч кораҥеш гын, титакшым кудалте.
4 Тыйын ваштареш кечылан шым гана титакыш пура да кечылан шым гана ”вуеш ит нал, языкем деч кораҥам” манеш гын, титакшым кудалте».
5 Апостол-влак Господьлан ойленыт: «Мемнан ӱшанымашнам шукемде».
6 Господь каласен: «Тендан ӱшанымашда кеч горчице нӧшмӧ кугыт лиеш да теве тиде смоква пушеҥгылан ”Вожге лек да теҥызыш кусно!” маныда ыле гын, тудо тендам колыштеш ыле.
7 Тендан кокла гыч иктаж-кудыжын куралше але кӱтӱчӧ тарзыже уло гын, пасу гыч тарзе пӧртылмеке, оза тудлан ”Писынрак лишем, ӱстелтӧрыш тол!” манын ойла мо?
8 Уке, тудо каласа: ”Мылам кас кочкышым ямдыле, ӱштым ӱштал да кочмем-йӱмем годым мылам ӱстембаке конден шого, тылеч вара шкеат кочкат да йӱат”.
9 Кӱштымым шуктымылан тарзыжлан таум ышта мо? Тыге ом шоно.
10 Теат тыгак. Чыла кӱштымым ыштымекыда ойлыза: ”Ме йӧрдымӧ тарзе веле улына, мом ыштышаш лийынна, тудым гына ыштенна”».
11 Иерусалимыш кайымыж годым Иисус Самарий ден Галилей кокла гыч эртен.
12 Ик ялыш пурымыж годым Тудым проказе черан лу пӧръеҥ вашлийын. Нуно ӧрдыжкырак шогалыныт
13 да кычкыраш тӱҥалыныт: «Иисус, Туныктышо, мемнам серлаге!»
14 Нуным ужмеке, Иисус каласен: «Кайыза да иерей-влаклан шкендам ончыктыза». Кайымышт годым нуно проказе черышт деч эрненыт.
15 Нунын кокла гыч иктыже, пареммыжым ужмеке, мӧҥгеш пӧртылын, уло йӱкын Юмым чапландарен.
16 Иисусын йолжо ончылан тудо кумык возын да таум ыштен. Тиде еҥ Самарий гыч лийын.
17 Иисус йодын: «Чыла лу еҥ огыл мо эрнен? Индешыже кушто улыт?
18 Кузе тиде йот тукым еҥ деч молыжо иктыжат Юмым чапландараш ыш пӧртыл?»
19 Вара тудлан каласен: «Кынел да кае, тыйым ӱшанымашет утарен».
20 Юмын Кугыжаныш кунам толеш манын, фарисей-влак Иисус деч йодыныт. Иисус нунылан вашештен: «Юмын Кугыжанышыже палдырнен ок тол.
21 ”Теве тудо тыште”, але ”Теве тушто” манын, нигӧ ойлен огеш керт, вет Юмын Кугыжаныш – тендан кӧргыштӧ».151
22 А тунемшыж-влаклан Иисус каласен: «Тугай жап толеш, кунам Айдеме Эргын кеч ик кечыжым моткоч ужмыда шуэш, но огыда уж.
23 Тыланда ойлат: ”Теве Тудо тыште!” але ”Теве тушто!” Но те верешдак кодса, почешышт ида курж.
24 Шке кечынже Айдеме Эрге уло пылпомышым ик тӱр гыч вес тӱрыш йолген волгалтарыше волгенче гай лиеш.
25 Но тылеч ончыч Тудо шуко орланышаш, да тиде тукым Тудым шкеж деч кораҥда.
26 Ной годым кузе лийын, Айдеме Эрге годымат тугак лиеш.
27 Нойын ковчегыш шичме кечыже марте кочкыныт, йӱыныт, ӱдырым налыныт, марлан лектыныт. Тудо кечын вӱд ташлымаш тӱҥалын да чылам пытарен.
28 Лот годымат кузе лийын, туге лиеш: кочкыныт, йӱыныт, налыныт, ужаленыт, кушкылым шынденыт, пӧртым чоҥеныт,
29 но Содом гыч Лот лекме кечын пылпомыш гыч йӱлышӧ киш тул йӱр йӱрын да чылам пытарен.
30 Айдеме Эрге толмо кечынат тыгак лиеш.
31 Тиде кечын кӧ пӧрт леведыш ӱмбалне лиеш, а ӱзгарже пӧртыштӧ, тек тудым налаш ок воло. Кӧ пасушто лиеш, тек мӧҥгеш ок пӧртыл.
32 Лотын ватыж нерген шарналтыза!152
33 Кӧ шке чонжым арален кодаш тӧча, тудо чонжым йомдара. А кӧ тудым йомдара, тудо чонжым утарен кода.
34 Тыланда ойлем: тудо йӱдым кок еҥ ик вакшышыште кия, иктыже налалтеш, весыже кодеш.
35 Кок ӱдырамаш пырля йоҥышта, иктыже налалтеш, весыже кодеш.
36 Кок еҥ пасушто лиеш, иктыже налалтеш, весыже кодеш».
37 Тунемшыж-влак тунам Тудын деч йодыныт: «Господь, кушто тиде лиеш?» Иисус вашештен: «Кушто колышо кап, тушко курныж-влакат погынат».
18 ГЛАВА
1-8 Тулык ӱдырамаш ден судья нерген туштен ойлымаш. 9-14 Фарисей ден йозак погышо нерген туштен ойлымаш. 15-17 Иисус да йоча-влак. 18-30 Поян вуйлатыше. 31-34 Иисус шке колымыж да ылыжмыж нерген кумшо гана каласкала. 35-43 Иерихон воктене сокыр кӱчызым паремдымаш.
1 Нойыде эре кумалаш кӱлмӧ нерген Иисус тунемшыж-влаклан туштен каласкален:
2 «Ик олаште судья лийын. Тудо Юмо деч лӱдын огыл, еҥ деч вожылын огыл.
3 Тиде олаштак тулык ӱдырамаш илен, судья деке шуко гана миен да ойлен: ”Мый денем тавалыше деч арален нал”.
4 Но тудыжо кужу жап нимом ынеж ыште улмаш, а вара шкаланже шке каласен: ”Мый Юмо дечат ом лӱд, еҥ дечат ом вожыл гынат,
5 тиде ӱдырамашым арален налам, вет тудо мылам ласкалыкым ок пу. Уке гын, тышке коштмыж дене мыйым нойыктара”».
6 Господь йодын: «Тиде чын огыл ыштыше судьян мом ойлымыжым те колыда?
7 Кеч вучыкта гынат, йӱдшӧ-кечыже полышым йодын сӧрвалыше, ойырен налме еҥже-влакым Юмо арален ок нал мо?
8 Тыланда ойлем: Тудо нуным вашке арален налеш. Но, толмекыже, Айдеме Эрге мланде ӱмбалне ӱшанымашым муэш мо?»
9 Чын ыштыше улына манын ӱшаныше да молыштым шотлыдымо южо еҥлан Иисус тыге туштен ойлен:
10 «Кок еҥ храмыш кумалаш пурен, иктыже фарисей лийын, весыже – йозак погышо.
11 Фарисей шогалын да шке шотшо дене тыге кумалын: ”О, Юмо! Мый моло еҥ гай агыше, осалланыше, яжарланыше але тиде йозак погышо гай омыл, тидлан Тылат таум ыштем.
12 Мый арнялан кок гана пӱтым кучем, ыштен налмем гыч луымшо ужашыжым Тылат пуэм”.
13 А йозак погышо ӧрдыжтырак шоген, шинчажымат пылпомышко ынеж нӧлтал улмаш, шкенжым оҥ гыч кырен ойлен: ”Юмо! Мыйым, языканым, чамане!”
14 Тыланда ойлем, фарисей огыл, а йозак погышо мӧҥгыжӧ чыныш лукмо пӧртылын. Вет шкенжым кӱшкӧ шындыше кеч-кӧат волтымо лиеш, а шкенжым ӱлыкӧ волтышо нӧлтымӧ лиеш».
15 Нунын деке тӱкныжӧ манын, Иисус деке изи йоча-влакымат нумал конденыт. Тидым ужын, тунемшыж-влак нуным чареныт,
16 но Иисус йоча-влакым Шкеж деке ӱжын каласен: «Йоча-влакым Мый декем пуртыза, нуным ида чаре, вет Юмын Кугыжаныш – нунын гай еҥ-влакын.
17 Тыланда чынак ойлем: кӧ Юмын Кугыжанышым йоча семын порын ок вашлий, тудо тушко пурен ок керт».
18 Вуйлатыше ик еҥ Иисус деч йодын: «Поро Туныктышо, курымашлык илышым налаш манын, мый мом ыштышаш улам?»
19 Иисус йодын: «Молан тый Мыйым поро манат? Юмо деч моло нигӧ поро огыл.
20 Тудын кӱштымыжым тый палет: ит яжарлане, ит пушт, ит шолышт, шойыштын, еҥ ӱмбаке таныклен ит ойло, ача-аватым пагале».153
21 Тудыжо Иисуслан вашештен: «Мый чыла тидым самырык годсекак шуктем».
22 Тидым колмеке, Иисус каласен: «Тылат эше икте ок сите: мо тыйын уло, чыла ужале да оксажым йорло-влаклан шеледен пу. Тунам пылпомышто тыйын поянлыкет лиеш. Вара тол да почешем кае».
23 Тудыжо, тидым колмеке, чот ойганен. Тудо пешак поян лийын.
24 Иисус, тудын ойганымыжым ужын, тыге каласен: «Поян еҥлан Юмын Кугыжанышыш пураш кунар йӧсӧ!
25 Верблюдлан имышу вошт лекташ куштылго огыл, а поянлан Юмын Кугыжанышыш пураш эшеат нелырак».
26 Колыштшо-влак Иисус деч йодыныт: «Тыгеже, кӧ утаралт кертеш?»
27 Иисус вашештен: «Мом айдеме ыштен огеш керт, Юмо кертеш».
28 Тунам Петр каласен: «А теве ме, чыла коден, Тыйын почешет каенна».
29 «Тыланда чынак ойлем, – каласен Иисус, – кӧ гына Юмын Кугыжаныш верч пӧртым, ача-авам, иза-шольым, ака-шӱжарым, ватым але йоча-влакым коден,
30 тудо кызытсе курымышто ятыр пачаш шуко налеш, а шушаш курымышто курымаш илышым налеш.»
31 Иисус латкок тунемшыжым Шкеж деке ӱжын да нунылан каласен: «Теве ме Иерусалимыш миен шуына, да Айдеме Эрге нерген пророк-влакын возымышт чылажат шукталтеш.
32 Тудым чын Юмым палыдыме-влакын кидыш пуат, игылташ, вурсаш, ӱмбакыже шӱведаш тӱҥалыт.
33 Сола дене кырымеке, Тудым пуштыт, но кумшо кечын ылыж кынелеш».
34 Но тунемшыж-влак тиде ойлымо гыч нимом умылен огытыл. Иисусын каласымаште мо нерген ойлымо, нунын деч шылтыме лийын, сандене ыҥлен огытыл.
35 Кунам Иисус Иерихон деке лишемын, корно воктене ик сокыр йодышт шинчен.
36 Воктечше еҥ тӱшка эртымым колмеке, йодын: «Мо тиде тыгай?»
37 Тудлан Назорей Иисус эрта манын вашештеныт.
38 Сокыр кычкыраш тӱҥалын: «Иисус, Давидын Эргыже! Мыйым серлаге!»
39 Ончылно кайыше-влак тудлан шып лияш кӱштеныт, но тудо эшеат чот кычкырен: «Давидын Эргыже! Мыйым серлаге!»
40 Иисус шогалын да тудым Шкеж деке кондаш кӱштен. Сокыр лишеммеке, Иисус тудын деч йодын:
41 «Тый Мый дечем мом ыштымым вучет?» «Господь, шинчам почылтшо», – вашештен тудо.
42 Иисус тудлан каласен: «Шинчат почылтшо! Тыйым ӱшанымашет утарен».
43 Сокыр тунамак ужаш тӱҥалын да, Юмым чапландарен, Иисус почеш каен. Тидым ужын, уло калык Юмым моктен.
19 ГЛАВА
1-10 Йозакым погышо Закхей. 11-27 Лу мина окса нерген туштен ойлымаш. 28-44 Иисус Иерусалимыш пура. 45-48 Иисус храм гыч сатучо-влакым поктен луктеш.
1 Иерихоныш пурымеке, Иисус ола гоч эртен.
2 Туштак Закхей лӱман еҥ лийын, тудо йозак погышо-влакым вуйлатен, поян лийын.
3 Иисусым, Кӧ Тудо манын, пешак ужнеже улмаш, но изи капан улмыжлан калык шеҥгеч ужын кертын огыл.
4 Тунам тудо ончык куржын, Иисусым ужаш манын, Тудын эртышаш корно воктенсе смоква пушеҥгыш кӱзен.
5 Тиде верыш миен шумеке, Иисус кӱшкӧ ончалын, тудым ужын да каласен: «Закхей, писынрак воло! Мый таче тыйын мӧҥгыштет лийшаш улам».
6 Тудыжо писын волен да Иисусым, куанен, унам ыштен.
7 Тидым ужын, чылан ӧпкелен ойлаш тӱҥалыныт: «Языкан еҥ деке пурен!»
8 Закхей ончыко лектын да Господьлан каласен: «Господь, пел погем йорло-влаклан пуэм, а кӧ деч ондален налынам гын, ныл пачаш шукырак пӧртылтем!»
9 Иисус тудлан каласен: «Таче тиде пӧртыш утаралтмаш толын, вет тиде еҥат Авраамын эргыже.
10 А Айдеме Эрге йомшым кычал муаш да утараш толын».
11 Тидым колыштшо-влаклан Иисус эше туштен каласкален, вет Тудо Иерусалим воктене лийын да, Юмын Кугыжаныш вашке толеш манын, еҥ-влак шоненыт.
12 Иисус ойлен: «Лӱмлӧ тукым гыч лекше ик еҥ, кугыжа лийын пӧртылаш манын, мӱндыр элыш каен.
13 Кайымыж деч ончыч шкеж деке лу тарзыжым ӱжын, нунылан лу минам154 пуэн да каласен: ”Мыйын толмешкем, моштен кучылтса”.
14 Но тысе илыше-влакын тудым ужмышт шуын огылат, почешыже еҥ-влакым ”Тудо мемнан кугыжана ынже лий, тиде мыланна ок келше” манын каласаш колтеныт.
15 Кугыжа лийын пӧртылмекыже, кӧ мом ыштен налмым палаш манын, саде еҥ оксам налше тарзе-влакым шкеж деке ӱжаш кӱштен.
16 Икымше толын да каласен: ”Оза, тыйын ик минат лу мина парышым пуэн”.
17 ”Сай, поро тарзе, – тудлан кугыжа каласен. – Изи пашаште ӱшанле лийметлан мый тылат лу олам вуйлаташ пуэм.”
18 Кокымшо толын да каласен: ”Оза, тыйын ик минат вич мина парышым пуэн”.
19 Кугыжа тудлан каласен: ”Тыйым вич олам вуйлаташ шогалтем”.
20 А кумшо толын да ойлен: ”Оза, теве тыйын минат. Шовычеш пӱтырал пыштен, мый тудым араленам.
21 Мый тый дечет лӱдынам. Тый чаманыдыме еҥ улат: мом пыштен отыл, налат, мом ӱден отыл, тудым тӱредат”.
22 Кугыжа тудлан каласен: ”Йӧрдымӧ тарзе, шке мутет денак тыйым судитлем. Тый паленат: мый чаманыдыме еҥ улам, мом пыштен омыл, налам, мом ӱден омыл, тудым тӱредам.
23 Молан тый мыйын оксам торгайыше-влаклан пуэн отыл? Тунам мый, толмекем, оксам парыш дене налам ыле”.
24 Вара воктенже шогышо-влаклан каласен: ”Тудын деч минам налза да, кӧн лу минаже уло, тудлан пуыза”.
25 ”Оза, – каласеныт нунышт, – тудын лу минаже уло!”
26 ”Мый тыланда ойлем: кӧн уло, тудлан пуалтеш, а кӧн уке, улыжат налалтеш.
27 А нунын кугыжашт лиймем ваштареш шогышо тушманем-влакым тышке кондыза да ончылнем руал пуштса”».
28 Тидым ойлымеке, Иисус умбакыже Иерусалим велке тайыл ваштареш кӱзен.
29 Елеон манме курыкеш верланыше Виффагий ден Вифаний деке лишемме годым Иисус кок тунемшыжым колтен:
30 «Ончылно койшо ялыш кайыза. Тушко пурымеке, йолыштен шогалтыме самырык оселым ужыда. Тудым але нигӧ нигунам кушкыжын огыл. Мучыштарыза да вӱден кондыза.
31 ”Молан мучыштареда?” манын, тендан деч иктаж-кӧ йодеш гын, тыге вашештыза: ”Тудо Господьлан кӱлеш”».
32 Колтымо тунемшыж-влак каеныт да Иисус каласыме семынак чыла лиймым ужыныт.
33 Кунам нуно самырык оселым мучыштараш тӱҥалыныт, озаж-влак нунылан ойленыт: «Те молан оселым мучыштареда?»
34 Нунышт вашештеныт: «Тудо Господьлан кӱлеш».
35 Вара самырык оселым Иисус деке вӱден конденыт, тупшым вургемышт дене леведыныт да ӱмбакыже Иисусым шынденыт.
36 Кайымыж годым еҥ-влак вургемыштым корнеш шареныт.
37 Елеон курык гыч волаш тӱҥалме верыш Иисус миен шумо годым уло тунемшыж-влак куанымышт дене чыла ужмо чудылан кугу йӱкын Юмым мокташ тӱҥалыныт:
38 «Тек Господь лӱм дене толшо Кугыжа моктымо лиеш! Пылпомышто тыныслык да кӱшнӧ чап лийже!»155
39 Калык тӱшкаште лийше фарисей-влак кокла гыч южышт Иисуслан каласеныт: «Туныктышо, тунемшет-влакым чаре!»
40 Но Тудо нунылан каласен: «Тыланда ойлем, нуно шыпланат гын, кӱ-влак кычкыраш тӱҥалыт».
41 Иисус ола деке лишемын. Олам ужмеке, тудын верч шортын колтен
42 да каласен: «О, тыланет тыныслыкым мо конда, шке кечетын тыят палет ыле гын! Но кызыт тидым тыйын шинчат деч шылтыме.
43 Теве тугай кече-влакым тыланет ужаш логалеш, кунам тушманет-влак йырет чашмам нӧлтат, тыйым авырен налыт да чыла могырым шыгыремдаш тӱҥалыт.
44 Шке декет Юмо лишемме жапым пален отыл, сандене нуно тыйым мланде ӱмбаке сӱмыралыт да икшывет-влакым кырен пытарат да олмыштет кӱ ӱмбалан кӱм огыт кодо.
45 Иисус храмыш пурен да тушто сатум ужалыше да налше-влакым поктен лукташ тӱҥалын.
46 Нунылан ойлен: «Возымо: ”Мыйын пӧртем – кумалме пӧрт”,156 а те тудым агыше-влакын пыжашышкышт савыренда!»
47 Иисус кече еда храмыште туныктен. Архиерей, закон туныктышо да калык вуйлатыше-влак Тудым пушташ йӧным кычалыныт.
48 Но Тудын дене мом ышташ, нуно пален огытыл. Вет Иисус воктене эре калык лийын да тӱткын колыштын.
20 ГЛАВА
1-8 Иисус деч властьше нерген йодыштыт. 9-19 Виноград аҥам кучышо-влак нерген туштен каласымаш. 20-26 Кесарьлан йозакым тӱлымаш. 27-40 Ылыжме нерген йодыш. 41-44 Христос кӧн Эргыже? 45-47 Закон туныктышо-влак деч шекланыза.
1 Ик кечын храмыште Иисусын калыкым туныктымыжо да Поро Уверым каласкалымыже годым архиерей, закон туныктышо да калык кугурак-влак лишемыныт
2 да ойленыт: «Мыланна каласе, могай власть дене Тый чыла тидым ыштылат? Кӧ Тыланет тидым ышташ властьым пуэн?»
3 Иисус каласен: «Мыят тыланда йодышым пуэм, Мыланем каласыза:
4 Иоаннын тынеш пуртымыжо Пылпомыш гыч але айдеме деч лийын?»
5 Нуно икте-весышт дене кутыреныт: «Пылпомыш гыч манына гын, Тудо каласа: ”Вара молан те тудлан ӱшанен огыдал?”
6 Айдеме деч манына гын, ӱмбакына кӱм кышкен, уло тиде калык мемнам пуштеш. Иоанн пророк лийын манын, нуно ӱшанат».
7 Сандене нуно вашештеныт: «Тиде кушеч, ме огына пале».
8 Иисус каласен: «Тугеже Мыят могай власть дене тидым ыштымем ом ойло».
9 Вара калыклан Иисус тыге туштен каласкалаш тӱҥалын: «Ик еҥ аҥашыже виноградым шынден. Вара аҥажым виноград куштышо-влаклан кучаш пуэн, а шкеже кужу жаплан лектын каен.
10 Жап шумеке, тарзыжым виноград ончышо-влак деке колтен. Нунышт тудлан саска ужашым пуышаш улыт улмаш. Но виноград ончышо-влак тарзым кыреныт, нимо деч посна мӧҥгеш колтеныт.
11 Тунам вес тарзым колтен, тидыжымат кыреныт, мыскыленыт да нимо деч посна поктен колтеныт.
12 Ынде кумшым колтен, тудымат сусыртеныт да луктын шуэныт.
13 Тунам виноград аҥан озаже каласен: ”Мом мылам ышташ? Йӧратыме эргым колтем, ала тудым ужмекышт вожылыт”.
14 Но виноградым куштышо-влак, тудым ужмеке, икте-весышт дене каҥашеныт: ”Тиде наследник! Айста тудым пуштына, тунам наследствыже мыланна кодеш”.
15 Аҥа гыч луктын шуымеке, тудым пуштыныт. Виноград аҥан озаже ынде нунын дене мом ышта?
16 Мия, виноград ончышо-влакым пуштеш, а аҥажым весе-влаклан пуа». Тидым колыштшо-влак кычкыралыныт: «Тыге ынже лий!»
17 Иисус нунын ӱмбаке тӱткын ончалын да йодын: «”Чоҥышо-влакын йӧрдымыш лукмо кӱышт негыз пусак кӱ лийын”157 манме Возымашысе шомак мом вара ончыкта?
18 Кӧ тиде кӱ ӱмбаке камвозеш, тудо пудырга, а кӧн ӱмбаке кӱ камвозеш, тудым пытара».
19 Тыге туштен ойлымыжо нунын нерген улмым умыленытат, закон туныктышо ден архиерей-влак тунамак Иисус ӱмбак кидым нӧлталнешт улмаш, но калык деч лӱдыныт.
20 Иисусым эскераш тӱҥалыныт да чын ыштышыла кояш тӧчышӧ еҥ-влакым Тудым шекланаш колтеныт. Нунышт Иисусым, иктаж-могай мутеш кучен, вуйлатышын кидыш судитлаш пуышаш улыт улмаш.
21 Нуно Тудын деч йодыныт: «Туныктышо! Ме палена: Тыйын ойлымет да туныктымет чын. Еҥ-влакым от ойыркале, а чыла еҥым Юмын корныжлан чын почеш туныктет.
22 Мыланна кесарьлан йозакым тӱлаш лиеш але уке, каласе».
23 Иисус нунын чояланымыштым ужын да каласен: «Молан Мыйым тергеда?
24 Мыланем динарий оксам ончыктыза: кӧн тушто сӱретше да кӧн лӱмжӧ?» Нуно вашештеныт: «Кесарьын».
25 Иисус каласен: «Тугеже кесарьлан кесарьыным, Юмылан Юмыным пуыза».
26 Нуно калык ончылно Тудым мутеш кучен кертын огытыл, вашмутшылан ӧрын, шып лийыныт.
27 Колымаш гыч ылыж кынелмаш уке манын шотлышо икмыняр саддукей Иисус деке толын да Тудлан тыгай йодышым пуэн:
28 «Туныктышо! Моисей мыланна возен: ”Кӧн изаже але шольыжо ватан лийын кола, а йочаже лийын огыл гын, тунам тудын ватыжым изаже але шольыжо марлан налшаш. Тидыжым колышын тукымжым шуяш ыштыман”.158
29 Шым изак-шоляк лийын. Кугуракше, ӱдырым налмеке, колен, йочаже лийын огыл.
30 Вара шольыжо тиде ӱдырамашым налын, тудат йочадыме колен,
31 а вара кокымшо шольыжо тиде ӱдырамашым марлан налын. Тыгак лийын чыла шымытышт денат: йочадыме лийынак коленыт.
32 Эн почеш ӱдырамашат колен.
33 Колышо-влак ылыжме годым нунын кокла гыч кудыжын ватыже лиеш? Вет тудо шымытшынат ватыже лийын».
34 Иисус вашештен: «Тиде саманыште еҥ-влак ӱдырым налыт, марлан лектыт,
35 но колымаш гыч ылыж кынелаш да шушаш саманыш логалаш йӧрышӧ-влак тушто ӱдырымат огыт нал, марланат огыт лек.
36 Ынде нуно коленат огыт керт, а Суксо гай лийыт. Нуно Юмын икшывыже, ылыж кынелше, улыт.
37 Колышо-влакын ылыжмыштым Моисеят йӱлышӧ вондер нерген ойлымаште ончыктен. Моисей Господьым Авраамын Юмыжо, Исаакын Юмыжо да Иаковын Юмыжо манын.159
38 Юмо колышо-влакын Юмышт огыл, а илыше-влакын, Тудлан чылан илыше улыт».
39 Тунам закон туныктышо-влак кокла гыч южышт каласеныт: «Туныктышо, Тый сайын каласышыч».
40 Ынде нуно Тудын деч нимом йодаш тоштын огытыл. А Иисус нунылан каласен:
41 «Кузе еҥ-влак Христосым Давидын Эргыже манын ойлат?
42 Давид шкежат Псалтирь книгаште ойлен: ”Господь мыйын Господемлан каласен:
43 Тыйын тушманет-влакым йол йымакет пыштымешкем, пурла велыштем шинче”.160
44 Тугеже Давидат Тудым Господь манеш. Кузе Христос Давидын Эргыже лийын кертеш?»
45 Кунам уло калык Иисусым колыштын, тунемшыж-влаклан Тудо каласен:
46 «Закон туныктышо-влак деч шекланыза. Нуно чапле вургемым чийымым, калык погынымо верлаште лиймышт годым шкаланышт вуй савымым йӧратат, синагоглаште эн ончылно шинчынешт, пайремыште эн пагалыме верым налнешт.
47 Нуно тулык ӱдырамаш-влакын суртыштым йорлештарат да лӱмжылан гына кужу жап кумалыт. Нуным поснак пеҥгыде судитлымаш вуча».
21 ГЛАВА
1-4 Тулык ӱдырамашын надырже. 5-6 Храмым шалатыме нерген ончык ужын каласымаш. 7-19 Эҥгекын тӱҥалмыже. 20-24 Иерусалимым шалатыме нерген ончык ужын каласымаш. 25-28 Айдеме Эргын толмыжо. 29-38 Смоква пушеҥгын туныктымыжо. Ида мале.
1 Ончалынат, Иисус надыр оксам оптымо верыш поян-влакын надырым пыштымыштым ужын.
2 Кок лепта оксам пыштыше йорло тулык ӱдырамашымат ужын
3 да каласен: «Тыланда чынак ойлем: тиде йорло тулык ӱдырамаш чыла деч шуко пыштен.
4 Чылан нуно утен кодшышт деч Юмылан надырым ойыреныт, а тудо шкенжын йорлылыкшо деч илышлан кӱлешыжым чыла пыштен».
5 Могай мотор кӱ да шергакан пӧлек дене сӧрастарыме манын, южышт храм нерген ойленыт. Тунам Иисус каласен:
6 «Мом те кызыт ужыда, тудо шалатыме лиеш. Жап шуэш, тыште кӱ ӱмбалан кӱ ок код».
7 Иисус деч йодыныт: «Туныктышо, а тидыже кунам лиеш? Тиде вашке лийшашым могай палдарыше пале шижтара?»
8 Иисус вашештен: «Тендам ынышт ондале манын шекланыза. Мыйын лӱмем дене шукын толыт да ойлаш тӱҥалыт: ”Тиде Мый улам”, ”Жап лишемын!” Нунын почеш ида кай.
9 Кунам сар ден пуламыр нерген колыда, ида лӱд. Ондак тыге лийшаш, но иканаште мучаш ок лий».
10 Вара нунылан Иисус каласен: «Калык ваштареш калык кынелеш, кугыжаныш ваштареш – кугыжаныш.
11 Тӱрлӧ вере моткоч кугу мланде чытырналтмаш лиеда, шужымаш да мор шарла, лӱдыктышӧ да ӧрыктарыше кугу палдарыше пале-влак пылпомыш гыч лийыт.
12 Но чыла тиде лиймешке, тендан ӱмбаке кидым нӧлталаш да поктылаш тӱҥалыт. Мыйын лӱмемлан кӧра тендам синагоглаште судитлаш да казаматыш шындаш кондат, кугыжа да вуйлатыше-влак ончыко намият.
13 Тунам те Мыйын нерген таныкледа.
14 Шкендам арален ойлымо нерген ончылгоч ида азаплане манын, шӱмышкыда пыштыза.
15 Мый тыланда тугай ушым да шомакым пуэм, ваштареш шогышо ик еҥат мутдам ӱчашен сеҥен але шомакланда тореш ойлен ок керт.
16 Тендам ача-авадат, иза-шольыдат, родо-тукымда да йолташда-влакат ужалат. Тендан кокла гыч южыштым пуштыт,
17 да Мыйын лӱмем верчын тендам чыланат ужмышудымо лийыт.
18 Но тендан вуй гычда ик ӱп пырчат ок йом.
19 Чытымыда дене шке чондам утарыза.
20 Кунам Иерусалимым сарзе-влак йыр авырен налмым ужыда, палыза: тудын пытыме жапше толын шуын.
21 Иудейыште улшо-влак тунам тек курыкыш куржыт. А кӧ олаште – тек тудым коден кая, а кӧ воктенже, тек тушко ок пуро.
22 Тидыже ӱчым шуктымо кече-влак улыт: Возымаште мом каласыме, тунам чыла шукталтеш.
23 Ойго лиеш тудо кечылаште мӱшкыран ӱдырамаш ден чызым пукшышо ава-влаклан! Тиде мландыште кугу нелылык лиеш, тиде калык ӱмбаке шыде возеш:
24 шукышт пӱсӧ керде йымалан колат, весыштым чыла калык коклашке пленыш наҥгаят. Чын Юмым палыдыме-влак, нунын жапышт мучашыш шумешке, Иерусалимым тошкаш тӱҥалыт.
25 Кечыште, тылзыште да шӱдырлаште палдарыше пале-влак лийыт. Теҥыз лӱшка, пудырана, да мланде ӱмбалсе калык-влакым кугу тургыжланымаш, йӧсылык авалта.
26 Тӱняшке шучкылык лишеммым ужын, еҥ-влак лӱдын вучымышт дене колышаш гай лийыт, вет кавасе вий-влак вер гыч тарванат.
27 Тунам еҥ-влак Айдеме Эргын кугу куат да чап дене пыл ӱмбалне толмыжым ужыт.161
28 Кунам тиде шукталташ тӱҥалеш, кынелза да вуйдам нӧлталза: тендам эрыкыш лукмо жап лишемеш».
29 Иисус нунылан туштен каласен: «Ончалза смоквам да моло пушеҥгым.
30 Кунам нунын лышташышт лекмым ужыда, те паледа: вашке кеҥеж толеш.
31 Тыштат тыгак: кунам ойлымемын шукталтмыжым ужыда, Юмын Кугыжаныш лишне улмым палыза.
32 Тыланда чынак ойлем: чыла тиде лиймешке, тиде тукым ок пыте.
33 Кава ден мланде пытат, но Мыйын шомакем огеш пыте.
34 Тыгеже, шекланыза, руштмо, чот йӱмӧ, тысе илыш верч тургыжланыме дене шӱмда ынже нелем, уке гын,
35 тиде кече тендам вапшла вучыдымын леведеш, вет тиде кече тӱня кумдыкысо чыла илыше ӱмбаке толеш.
36 Чыла тиде лийшашым чытен лекташ да Айдеме Эрге ончыко шогалаш йӧрышӧ лияш манын, эре шекланен шогыза да кумалза».
37 Кече еда Иисус храмыште туныктен, а йӱдым, ола гыч лектын, Елеон манме курыкышто эртарен.
38 А эрдене эрак уло калык Тудым колышташ храмыш погынен.
22 ГЛАВА
1-6 Иисус ваштареш шолып мутланен келшымаш. 7-13 Кугечылан ямдылалтмаш. 14-23 Святой кас кочкыш. 24-30 Кӧжӧ кугурак. 31-34 Петрын кораҥмыжым ончык ужын ойлымаш. 35-38 Окса калта, сумка да керде. 39-46 Елеон курыкышто Иисусын кумалмыже. 47-53 Иисусым кучен наҥгайымаш. 54-62 Петрын кораҥмыже. 63-65 Сарзе-влакын игылт воштылмышт да орландарымышт. 66-71 Синедрион ончылно.
1 Кугече манын лӱмдымӧ Шергинде пайрем лишемын.
2 Архиерей ден закон туныктышо-влак Иисусым пытараш йӧным кычалыныт, но калык деч лӱдыныт.
3 А латкок тунемшыж гыч иктын, Искариот манме Иудан кӧргыш, сатана пурен.
4 Иудаже архиерей да оролышо-влакын вуйлатышышт деке каен, Иисусым нунылан кузе ужален кучыктымо нерген мутланен.
5 Нуныжо куаненыт да тудлан оксам пуаш сӧреныт.
6 Иуда келшен да Иисусым калык уке годым ужалаш йӧнан жапым кычалаш тӱҥалын.
7 Шергинде кече толын шуын, тунам кугече пачам шӱшкылман улмаш.
8 Петр ден Иоаннлан Иисус каласен колтен: «Кайыза да мыланна кугече кочкышым ямдылыза».
9 Нунышт йодыныт: «Кушан Тый ямдылыктынет?»
10 Иисус вашештен: «Кунам олаш пуреда, кувшин дене вӱдым нумал кайыше еҥым вашлийыда. Почешыже кайыза. Кудо пӧртыш пура, тушко пурыза.
11 Сурт озалан каласыза: ”Туныктышына тый дечет йодеш: ’Мылам тунемшем-влак дене кугече кочкышым кочкаш пӧлемет кушто?’”
12 Тудо тыланда йоҥгыдо да ӱштын шындыме кӱшыл пӧлемым ончыкта, тушан ямдылыза».
13 Нуно каеныт. Кузе Иисус ойлен, чылажат тугак лийын, да кугече кочкышым ямдыленыт.
14 Жап шумеке, Иисус ӱстелтӧреш верланен, а Тудын дене пырля – латкок Апостол.
15 Нунылан Иисус каласен: «Орлыкым чытымем деч ончыч Мый тендан дене тиде кугече кочкышым моткоч кочнем ыле!
16 Тыланда ойлем: Юмын Кугыжаныште тудо шукталтмешке, тылеч вара Мый тудым ом коч».
17 Иисус чашым налын, тауштен да ойлен: «Тидым налза да шке коклаштыда пайлыза.
18 Тыланда ойлем: Юмын Кугыжаныш толмешке, виноград саска гыч ыштымым ом йӱ».
19 Вара киндым налын, тауштен да тодылын, тунемшыж-влаклан пуэн да каласен: «Тиде тендан верч пуымо Капем. Мыйым шарнен, тыге ыштыза».
20 Кас кочкыш деч вара Иисус чашым тыгак налын да ойлен: «Тиде чаше – тендан верч йоктарыме Мыйын Вӱрем гоч пуымо у сугынь.
21 А теве Мыйым ужалышын кидше Мыйын кидем дене пырля ӱстембалне.
22 Чын, Айдеме Эрге ончылгоч палемдыме корным эртышаш. Но кӧ Тудым ужала, тудо айдемылан – ойго!»
23 Тидым кӧ ышта манын, нуно икте-весе деч йодышташ тӱҥалыныт.
24 Тунемшыж-влак, шке коклаштышт кӧжӧ кугураклан шотлалтшаш манын, ӱчашаш тӱҥалыныт.
25 Но Иисус нунылан каласен: «Калык-влакын кугыжашт нунын дене озаланат, да власть улшан-влакым ”порым ыштыше” маныт.
26 А тендан тыге ынже лий. Тек тендан коклаште кугуракше изирак гай лиеш, а вуйлатышыже – тарзе гай.
27 Кӧжӧ кугурак: ӱстелтӧрыштӧ улшо але тудым ончышо? Ӱстелтӧрысӧ огыл мо? Но теве Мый тендан коклаште тарзе гай улам.
28 А тергымаш-влакым чытымем годым те Мый денем пырля кодында.
29 Сандене Ачам Мылам пуымо семынак Мыят тыланда Кугыжанышым пуэм,
30 да те Мыйын Кугыжаныште ӱстелтӧрыштем кочкыда-йӱыда, престолышто шинчаш да Израильын латкок йыжыҥ тукымжым судитлаш тӱҥалыда».
31 А Господь ойлен: «Симон, Симон, сатана тендам шыдаҥ семын шоктын ойыраш йодын.
32 Но ӱшанымашет ынже пыте манын, Мый тыйын верч кумалынам. Пӧртылмекет, иза-шольо-влакетын ӱшанымашыштым пеҥгыдемде».
33 Петр каласен: «Господь, мый Тый денет казаматышкат, колашат каяш ямде улам!»
34 Иисус вашештен: «Петр, тылат ойлем, таче агытан муралтымешке, Мыйын нерген тый кум гана ”Тудым ом пале” манат».
35 Иисус нунын деч йодын: «Кунам Мый тендам окса калта, сумка да йолчием деч посна колтенам, тыланда иктаж-мо ситен огыл мо?» Нуно вашештеныт: «Чыла ситен».
36 Иисус каласен: «Но ынде, кӧн окса калтаже уло, тудым налже, сумкамат налже, а кӧн кердыже уке, тек шке вургемжым ужала да налеш.
37 Возымо: ”Законым пудыртышылан шотленыт”162. Тыланда ойлем: тиде шомак Мыйын илышыштем шукталтшаш. Мыйын шотышто чылажат мучашыш шуэш».
38 Нуно каласеныт: «Господь, теве тыште кок керде!» Иисус вашештен: «Сита!»
39 Иисус лектын да молгунамсе семынак Елеон курыкыш каен. Почешыже тунемшыж-влак миеныт.
40 Верышке миен шумеке, Тудо нунылан каласен: «Алгаштаралташ огыл манын, сӧрвален кумалза».
41 А Шкеже нунын деч кӱм шуымо наре торлен да, сукен шинчын, кумалын:
42 «Ачай! Тиде чашым Мый дечем кораҥден наҥгаяш шонет ыле гын! Но тек Мыйын шонымо семын огыл, а Тыйын эрыкет163 семын лиеш».
43 Пылпомыш гыч Суксо кончен да Тудлан вийым пуэн.
44 Йӧсланымыж дене Иисус эшеат чот кумалын, Тудын пӱжвӱдшӧ мландышке йогышо вӱр чӱчалтыш гай лийын.
45 Кумалмеке, Тудо кынелын, тунемшыж-влак деке пӧртылын да ужын: нуно ойгырымышт дене мален колтеныт.
46 Тудо нунылан каласен: «Те молан маледа? Кынелза да, алгаштаралташ огыл манын, сӧрвален кумалза».
47 Тудо але ойленат пытарен огыл, калык тӱшка толын лектын, а ончылно латкокыт гыч иктыже, Иуда лӱманже, ошкылын. Тудо, шупшалаш манын, Иисус деке лишемын. Иисусым тыге палдараш лийын улмаш: «Кӧм мый шупшалам, Тудо – Иисус».
48 Иисус тудлан каласен: «Иуда, Айдеме Эргым шупшалмет дене ужалет мо?»
49 Иисус йыр шогышо тунемшыж-влак, мо лийшашым ужмеке, каласеныт: «Господь, керде дене руалаш гын веле?»
50 Нунын кокла гыч иктыже архиерейын тарзыжын пурла пылышыжым руал ойырен.
51 «Сита, чарныза!» – Иисус каласен, тарзын пылышыжым тӱкалтен да паремден.
52 А Шкенжын ӱмбаке погынен толшо архиерей, храм орол вуйлатыше да калык кугурак-влаклан каласен: «Аген коштшо ӱмбаке лекмыла, кердым, шугыньым налын толында.
53 Мый кече еда храмыште тендан коклаште лийынам, но те Мыйын ӱмбакем кидым нӧлталын огыдал. А кызыт тендан жапда да пычкемышын властьше».
54 Нуно Иисусым кученыт да архиерейын пӧртышкыжӧ наҥгаеныт. Петр ӧрдыжтырак почешышт ошкылын.
55 Кудывече покшелне тулым олтеныт, еҥ-влак тул йыр шинчыныт, Петрат коклашкышт шинчын.
56 Тудым тул воктене шинчышым ужмеке да тӱткын ончалмеке, ик тарзе ӱдыр каласен: «Тиде еҥат Тудын дене пырля лийын».
57 Но Петр шӧрен ойлен: «Ӱдырамаш, мый Тудым ом пале!»
58 Изиш варарак вес еҥ тудым ужын да каласен: «Тыят нунын кокла гыч улат». Петр вашештен: «Айдеме, мый нунын кокла гыч омыл!»
59 Шагат наре эртен, эше икте ӱшандарен ойлен: «Чынжымак, тиде еҥат Тудын дене лийын, вет тудо Галилей гычак».
60 Петр вашештен: «Мо нерген тый ойлет, ом пале». Тунамак, тидым ойлымыж годым, агытан муралтен.
61 Господь, савырналын, Петр ӱмбаке ончалын. Петр Господьын кузе ойлымыжым шарналтен: «Агытан муралтымешке, Мыйым ом пале манын, тый кум гана каласет».
62 Петр тушечын лектын да чон йӧсын шортын.
63 Иисусым оролен кучышо-влак Тудым игылт воштылыныт да кыреныт.
64 Тудын шинчажым петыреныт, шӱргӧ гыч совкаленыт да йодыныт: «Пророк улат гын, кӧ Тыйым совыш – каласе!»
65 Тудым шуко тӱрлӧ вес шомак денат мыскыленыт.
66 Кече лекмеке, калыкын кугуракше, архиерей да закон туныктышо-влак погыненыт, Иисусым Синедрионышт ончыко наҥгаеныт.
67 Нуно йодыныт: «Тый Христос улат гын, мыланна каласе». Иисус вашештен: «Тыланда каласем гын, те огыда ӱшане.
68 А Шке тендан деч йодам гын, огыда вашеште да Мыйым огыда колто.
69 Но тылеч вара Айдеме Эрге куатан Юмын пурла могырыштыжо шинчаш тӱҥалеш».164
70 Чылан йодыныт: «Тугеже тый Юмын Эрге улат?» Иисус вашештен: «Тиде Мый улам манын, те ойледа».
71 Тунам нуно каласеныт: «Молан мыланна эше таныклыме кӱлеш? Ме тидым Шкеж дечак колна!»
23 ГЛАВА
1-5 Иисус Пилат ончылно. 6-12 Иисус Ирод ончылно. 13-25 Пушташ пунчалмаш. 26-43 Ыресеш пудален сакымаш. 44-49 Иисусын колымыжо. 50-56 Иисусым тойымаш.
1 Тунам нуно чылан кынелыныт да Иисусым Пилат деке наҥгаеныт.
2 Иисусым титаклаш тӱҥалыныт: «Ме ужынна: тиде Еҥ мемнан калыкым пудырата, кесарьлан йозакым тӱлаш чара, Шкенжым Христос-Кугыжа улам манеш».
3 Иисус деч Пилат йодын: «Тый иудей-влакын Кугыжашт улат?» Иисус вашештен: «Тый тидым каласышыч».
4 Архиерей-влаклан да калыклан Пилат ойлен: «Тиде Айдемым нимо шотыштат титаканым ом уж».
5 Но нуно ӱшандарен ойленыт: «Тудо калыкым пудыратылеш, уло Иудей мучко туныкта. Тӱҥалынже Галилей гыч, а ынде тышке толын».
6 Галилей нерген колмеке, Пилат йодын: «Тудо Галилей гыч мо?»
7 Иисус Иродын кучымо кундем гыч улмым пален налмеке, Тудым Ирод деке колтен. Тиде жапыште Ирод шкежат Иерусалимыште лийын.
8 Ирод шукертак Иисусым ужнеже улмаш, сандене, Тудым ужмеке, чот куанен. Иисус нерген ончычак шуко колын улмаш, да ынде иктаж-могай палдарыше палым ончыктыжо, шонен.
9 Иисуслан шуко йодышым пуэден, но Иисус нимом вашештен огыл.
10 Архиерей ден закон туныктышо-влак туштак шогеныт да Тудым чот титакленыт.
11 Иродат шке сарзыж-влак дене пырля Тудым намыслен да воштылын, а вара чапле вургемым чиктен да Пилат деке мӧҥгеш колтен.
12 Тиде кечын Ирод ден Пилат йолташыш савырненыт, ондакше икте-весе дене тушман лийыныт.
13 Архиерей да вуйлатыше-влакым, тыгак калыкым поген,
14 Пилат нунылан ойлен: «Калыкым пудыратылше семын те тиде Айдемым мый декем конденда. Теве мый тендан ончылно Тудым шымлен лектым, но тендан титаклыме дене келшыше ик титакшымат шым му.
15 Иродат муын огыл, Тиде Еҥым тудын деке колтенам. Пушташ йӧрышым Тудо нимом ыштен огыл.
16 Мый Тудым сола дене кыраш кӱштем, а вара колтем».
17 А Пилатлан кучен петырыме-влак кокла гыч иктыжым нунылан пайрем годым эрыкыш колташ кӱлын.
18 Но уло калык кычкыраш тӱҥалын: «Тудлан колымаш! А мыланна Вараввам луктын колто!»
19 Олаште ала-могай пуламырым нӧлтымылан да еҥым пуштмылан Вараввам петырен шындыме улмаш.
20 Иисусым эрыкыш лукташ шонен, Пилат угыч нунылан ойлен.
21 А нуно кычкыреныт: «Пудален саке! Ыресеш пудален саке!»
22 Кумшо гана Пилат каласен: «Могай осалым Тудо ыштен? Тудым пушташ мый нимогай амалым ом уж. Тудым сола дене кыраш кӱштем, вара колтем».
23 Иисусым ыресеш пудален сакаш манын нуно, чот кычкырен, пеҥгыдын шогеныт. Мучашлан, архиерей-влак дене пырля кычкырен сеҥеныт.
24 Пилат нунын йодмыштым шукташ шонен пыштен.
25 Пуламырым нӧлтымылан да еҥым пуштмылан казаматыш шындымым нунын йодмышт почеш эрыкыш луктын, а Иисусым шонымышт семын пушташ пуэн.
26 Кунам Иисусым наҥгаеныт, Кириней гыч Симоным руалтен кученыт. Тудо пасу гыч пӧртылеш улмаш. Ӱмбакыже ыресым пыштеныт да Иисус почеш нумал наҥгайыктеныт.
27 Иисус почеш моткоч шуко еҥ каен, Тудын верч ойгырен шортшо ӱдырамаш-влакат лийыныт.
28 Иисус нунын велке савырнен да каласен: «Иерусалимын ӱдыржӧ-влак, Мыйын верч ида шорт. Шкендан верч да йочада верч шортса.
29 Тугай жап толеш, кунам ойлаш тӱҥалыт: ”Йочам ыштен кертдыме, азам ыштыдыме да чызым пукшыдымо-влак пиалан улыт”.
30 Тунам курык-влаклан ”Мемнан ӱмбаке камвочса!”, чоҥга-влаклан ”Мемнам леведса!” манын ойлаш тӱҥалыт.165
31 Ужар пушеҥге дене тыге ыштат гын, кукшыж дене мо лиеш?»
32 Иисус дене пырля пушташ осалым ыштыше кок еҥымат наҥгаеныт.
33 А кунам Саҥга манме верыш толыныт, тушто Иисусым да осалым ыштыше-влакым ыресеш пудаленыт – иктыжым пурла могыреш, весыжым шола могыреш.
34 Иисус ойлен: «Ачай, титакыштым кудалте, нуно мом ыштат, огыт умыло». Шывагам кучен, Тудын вургемжым шеледеныт.
35 Калык ончен шоген. Вуйлатыше-влакат нунын дене пырля игылт воштылыныт да ойленыт: «Тиде Айдеме молым утарен. Тудо Христос, Юмын Ойырен налмыже гын, тек ынде Шкенжым утара!»
36 Сарзе-влакат Тудым игылтыныт. Лишемыныт, уксусым темленыт
37 да ойленыт: «Тый иудей-влакын Кугыжашт улат гын, Шкендым утаре!»
38 Тудын вуйжо ӱмбалне грек, рим да еврей буква дене возымо лийын: «Тиде – иудей-влакын Кугыжашт».
39 Пудален сакыме осал еҥ кокла гыч иктыже Тудым мыскылен ойлен: «Тый Христос улат гын, Шкендым Шке да мемнамат утаре!»
40 А весыже тудым шылтален ойлен: «Тый Юмо деч от лӱд мо? Шкендымат тыгак мутым кучыктат!
41 Мемнам чын судитленыт, ме пашаланна келшышын налынна, а Тудо нимом удам ыштен огыл».
42 Вара Иисуслан каласен: «Господь, шке Кугыжанышкет мийымекет, мыйым шарналте!»
43 Иисус тудлан вашештен: «Тыланет чынак ойлем: тачак Мый денем пырля райыште лият».
44 Кудымшо шагат наре лийын.166 Кече пычкемышалтын, пӱтынь мланде ӱмбалне индешымше шагат марте пычкемыш лийын.
45 Храмысе пӱрдыш тунам покшеч кушкедлен.
46 Иисус уло йӱкын кычкыралын: «Ачай, Тыйын кидышкет чонем пуэм!»167 Тидым ойлымеке, чонжо лектын.
47 Шӱдывуй, мо лиймым ужмеке, Юмым чапландарен да ойлен: «Тиде Айдеме чынжымак чын ыштыше улмаш».
48 Пудален сакымым ончаш погынышо-влак, мо лиймым ужмеке, шкеныштым оҥ гыч кырен, мӧҥгышкышт шаланен каеныт.
49 Иисусын чыла палымыже, тыгак Галилей гыч Тудын почеш толшо ӱдырамаш-влак, ӧрдыжтӧ шогеныт да тидым онченыт.
50 Теве Иосиф лӱман еҥ толын. Тудо Синедрионын еҥже лийын, поро, чын ыштыше айдеме.
51 Тудо Синедрионын пунчалже да пашаже дене келшен огыл. Иосиф иудей-влакын Аримафей олашт гыч лийын да Юмын Кугыжанышым вучен.
52 Тудо Пилат деке толын да Иисусын капшым йодын.
53 Иосиф капшым волтен, йытын вынереш вӱдылын да кӱ курык саҥгаш кӱнчымӧ шӱгар рожыш пыштен. Тиде шӱгареш иктымат эше пыштен огытыл.
54 Тунам кугарня лийын, шуматкече тӱҥалшаш улмаш.
55 Иисус дене пырля Галилей гыч толшо ӱдырамаш-влакат Иосиф почеш коштыныт да шӱгарым, Иисусын капшым тушко кузе пыштымым онченыт.
56 Олашке пӧртылмеке, тӱрлӧ тамлын ӱпшышым да миром ямдыленыт. Законын кӱштымым шуктен, нуно шуматкечын каненыт.
24 ГЛАВА
1-12 Ылыж кынелмаш. 13-35 Еммаусыш кайыме корнышто. 36-49 Ылыжше Иисусын тунемшыж-влаклан кончымыжо. 50-53 Иисусын пылпомышко нӧлталтмыже.
1 Шуматкече эрлашыжым, эрдене эрак, ӱдырамаш-влак, ямдылыме ӱйыштым налын, шӱгар деке толыныт. Нунын дене пырля икмыняр вес еҥ лийын.
2 Нуно ужыныт: шӱгар аҥым петырыше кӱм кораҥдыме.
3 А кӧргышкӧ пурымеке, Господь Иисусын капшым муын огытыл.
4 Кунам ӱдырамаш-влак мом ужмыштлан ӧрыныт, кенета ончылнышт йылгыжше вургеман кок пӧръеҥ лектын шогалын.
5 Лӱдмышт дене ӱдырамаш-влак вуйыштым кумык сакеныт, да пӧръеҥ-влак нунылан ойленыт: «Молан те илышым колышо-влак коклаште кычалыда?
6 Тудо тыште уке, а ылыж кынелын. Эше Галилейыште улмыж годым мом тыланда ойлен, шарналтыза:
7 ”Айдеме Эрге языкан еҥ-влакын кидыш пуалтшаш, пудален сакыме лийшаш да кумшо кечын ылыж кынелшаш”».
8 Нуно Тудын мутшым шарналтеныт.
9 Шӱгар деч пӧртылмеке, чыла тидым латик тунемшыжлан да чыла молылан каласкаленыт.
10 Ӱдырамаш-влак Мария Магдалина, Иоанна, Иаковын Мария аваже да молат лийыныт. Нуно Апостол-влаклан тидым каласкаленыт,
11 но нунылан мутышт так ойлыштмыла чучын, ӱдырамаш-влаклан ӱшанен огытыл.
12 Туге гынат Петр тунамак шӱгар деке куржын. Ончалаш пӱгырнымеке, вӱдылмӧ вынер кийымым веле ужын да, мо лиймылан ӧрын, мӧҥгеш пӧртылын.
13 Тиде кечынак Иерусалим гыч Еммаус манме ялыш – тиде корным йолын кок шагатыште эрташ лиеш улмаш168 – кок тунемшыже каен
14 да, мо лийын, чылаж нергенат шке коклаштышт мутланеныт.
15 Мутланымышт да шонкалымышт годым Иисус Шкежат нунын деке лишемын да пырля ошкылын.
16 Но нунын шинчашт сокыр гай лийын, нуно Тудым пален огытыл.
17 Иисус нунылан каласен: «Кайышыла те мо нерген мутланеда? Молан те шӱлыкан улыда?»
18 Иктыже, Клеопа лӱманже, Иисуслан каласен: «Тиде кечылаште тушто мо лийме нерген палыдымыже Иерусалимыш толшо-влак коклаште Тый веле улат докан».
19 Иисус йодын: «Мо нерген?» Нуно каласеныт: «Назарет Иисус дене мо лийме нерген. Тудо пророк лийын, Юмо да уло калык ончылно паша денат, шомак денат виян,
20 но мемнан архиерейна да вуйлатышына-влак Тудым кучен пуэныт да пушташ пунчалым луктыктеныт, Тудым ыресеш пудален сакеныт.
21 А ме ӱшанен улына: кӧ Израильым эрыкыш лукшаш, тиде – Тудо. Но але тиде чыла огыл: Иисус дене тыге лиймылан таче кумшо кече,
22 а теве мемнан ӱдырамаш кокла гыч икмынярже мемнам ӧрыктарыш. Нуно эрдене эрак шӱгар деке каеныт,
23 Тудын капшым муын огытылат, пӧртылыныт да ойленыт: мыланна Суксо-влакат конченыт да Иисус ила маныныт.
24 Мемнан дене пырля лийше кокла гыч икмынярышт шӱгар деке каеныт да ӱдырамаш-влак каласкалыме гайымак ужыныт, но Тудым Шкенжым ужын огытыл».
25 Иисус каласен: «Могай те шонен моштыдымо айдеме улыда! Мом пророк-влак ойленыт, тудлан ӱшанаш тендан шӱмда могай юватылше!
26 Христос тиде орланымаш гоч эртышаш да вара чапышкыже шушаш огыл ыле мо?»
27 Вара Моисей деч да чыла пророк деч тӱҥалын, Шкеж нерген уло Возымаште мом каласыме, нунылан умылтарен.
28 Кудо ялыш каеныт, тушко лишеммеке, Иисус умбакыжат каяш шонышыла койын.
29 Но Клеопа да вес тунемшыже Тудым чареныт: «Мемнан дене пырля код, кече кас велке тайнен». Нунын дене кодаш манын, Иисус пӧртыш пурен.
30 Нунын дене ӱстелтӧрыштӧ лиймыж годым Иисус киндым налын, благословитлен, тодылын да нунылан пуэн.
31 Тунам шинчашт почылтын да нуно Тудым паленыт, но Иисус нунылан койдымо лийын.
32 Тунемшыж-влак икте-весылан ойленыт: «Мыланна корнышто ойлымыжо, Возымашым умылтарымыже годым шӱмна ыш йӱлӧ мо?»
33 Нуно кынелыныт да тунамак Иерусалимыш пӧртылыныт. Тушто пырля погынышо латик Апостол да моло тунемшыж деке миеныт.
34 Погынышо-влак каласеныт: «Господь чынжымак ылыж кынелын да Симонлан кончен».
35 А Клеопа ден йолташыже корнышто мо лийме да киндым тодылмыж годым кузе Иисусым палымышт нерген каласкаленыт.
36 Нунын каласкалымышт годымак Иисус Шкежак коклаштышт шоген да ойлен: «Тыныслык лийже тыланда!»
37 Нуно, чот ӧрын да лӱдын, шӱлышым ужына, шоненыт.
38 Иисус нунын деч йодын: «Молан те тыге ӧрыда? Молан тендан шӱмыштыда кокыте шонымаш шочеш?
39 Мыйын кидем да йолем ончалза – тиде Мый Шке улам. Мыйым тӱкалтыза да ончалза. Шӱлышын капшат, лужат уке, а Мыйын, шкеат ужыда, уло».
40 Тыге ойлышыла, нунылан кидше ден йолжым ончыктен.
41 Нуно куанымышт да ӧрмышт дене эше ӱшанен огытылат, Иисус йодын: «Тендан иктаж-могай кочкышда тыште уло?»
42 Нуно кӱэштме кол ужашым да карашан мӱйым пуэныт.
43 Иисус налын да ончылныштак кочкын.
44 Вара каласен: «Эше тендан дене пырля улмем годым тидын нергенак ойленам: Мыйын нерген Моисейын законыштыжо, пророк-влакын книгаштышт да Псаломлаште возымо чылажат шукталтшаш».
45 Возымашым умылен кертышт манын, вара ушыштым почын.
46 Иисус каласен: «Тыге возымо: Христос орланышаш да кумшо кечын колымаш гыч ылыж кынелшаш улмаш.
47 Иерусалим гыч тӱҥалын, уло калык-влаклан Тудын лӱм дене язык деч кораҥме да языкым касарыме нерген увертараш кӱлеш.
48 Те тидлан таныклыше улыда.
49 А Ачам мом сӧрен, Мый тыланда тудым колтем. Кӱшыч волышо куат тендам вӱдылмешке, Иерусалим олашак кодса».
50 Иисус тунемшыж-влакым ола гыч Вифаний марте луктын, тушто Тудо кидшым нӧлталын да нуным благословитлен.
51 Тыгерак лийын: благословитлымыж годымак Иисус нунын деч торлен да пылпомышко нӧлталтын.
52 Нуно Тудлан, сукен, вуйым савеныт. Вара Иерусалимыш чот куанен пӧртылыныт
53 да эре храмыште лийыныт, Юмым чапландареныт да моктеныт. Аминь.
ИОАННЫН ВОЗЫМО СВЯТОЙ ЕВАНГЕЛИЙ
1 ГЛАВА
1-18 Шомак айдеме лийын. 19-34 Тынеш Пуртышо Иоаннын таныклымыже. 35-42 Эн ончычсо тунемшыж-влак. 43-51 Иисус Филипп ден Нафанаилым ӱжеш.
1 Тӱҥалтыште Шомак улмаш. Шомак Юмо дене улмаш, да Шомак Юмо улмаш.
2 Тӱҥалтыштак Тудо Юмо дене улмаш.
3 Мо ышталтын, чылажат Тудын гоч лийын, Тудын деч посна нимо ышталтын огыл.
4 Тудын кӧргыштыжӧ илыш улмаш, а илыш – еҥ-влаклан волгыдо.
5 Волгыдо пычкемыште волгалтеш да тудым пычкемыш авалтен огыл.
6 Теве Юмо айдемым колтен, тудын лӱмжӧ Иоанн.
7 Чылан Волгыдо нерген уверым колышт да ӱшанышт манын, Иоанн Волгыдо нерген таныклаш толын.
8 Тудо шкеже Волгыдо лийын огыл, а Волгыдо нерген таныклаш колтымо улмаш.
9 Но чын Волгыдо улмаш. Тудо тӱняшке толшо чыла айдемымат волгалтара.169
10 Тӱняште Тудо улмаш, тӱня Тудын гоч ышталтын, но тӱня Тудым пален огыл.
11 Тудо шкенжын-влак деке170 толын, но шкенжын-влак Тудым порын вашлийын огытыл.
12 А кӧмыт Тудым порын вашлийыныт да Тудын лӱмжылан ӱшаненыт, нунылан Юмын икшывыже лияш властьым пуэн171
13 Нуно вӱр деч огыл, кап кумыл деч огыл, пӧръеҥ кумыл деч огыл, а Юмо деч шочыныт.
14 Шомак капаҥын да мемнан коклаште илен. Ме Тудын чапшым, Ачан Ик Шкет Эргыжын гай чапшым, ужынна. Тудо порылык да чын дене темын улмаш.
15 Иоанн, Тудын нерген таныклен, виян ойлен: «Мый ойленам: мыйын почеш Толшо мыйын ончылно лие, вет Тудо мый дечем ондак улмаш. Тиде – Тудо».
16 Тудын тичмашлыкше деч ме чылан порылык ӱмбаке порылыкым налынна.
17 Закон Моисей гоч пуалтын, а порылык ден чын Иисус Христос гоч толыныт.
18 Юмым нигӧ нигунам ужын огыл, Ачан кӧргыштӧ улшо Ик Шкет Эрге Тудым палдарен.
19 Иоаннын таныклымыже теве тыгай. Иудей-влак тудын деч кӧ улат манын йодаш Иерусалим гыч иерей-влакым да Левий тукым еҥ-влакым колтеныт.
20 Тудо, нимом шылтыде, тура ойлен, мый Христос омыл манын увертарен.
21 Нуно йодыныт: «Тый вара кӧ улат? Тый Илия улат?» «Уке», – вашештен. «Але саде пророк172 улат?» «Уке», – каласен тудо.
22 Нуно ойленыт: «Тый кӧ улат? Мемнам колтышо-влаклан вашмутым пуышаш улына. Тый Шкендым кӧлан шотлет?»
23 Тудо пророк Исаиян мутшо дене вашештен: «Господьлан корным вияшым ыштыза манын, ир мландыште кычкырышын йӱкшӧ173 улам».
24 А колтымо-влак фарисей кокла гыч лийыныт.
25 Нуно Иоанн деч йодыныт: «Тый Христосат, Илият да саде пророкат отыл гын, молан еҥ-влакым тынеш пуртет?»
26 Иоанн вашештен: «Мый вӱд дене тынеш пуртем, но тендан коклаште Весе уло – те Тудым огыда пале,
27 Тиде Тудо, кӧ мыйын почешем толеш да мый дечем ончылно лиеш, мый Тудын йолчием кылжымат рудаш ом йӧрӧ».
28 Чыла тиде Вифаварыште, Иордан эҥер вес могырышто, лийын. Тушто Иоанн тынеш пуртен.
29 Вес кечынже Иоанн тудын деке толшо Иисусым ужын да ойлен: «Теве Юмын Пачаже,174 Тудо тӱнян языкшым Шке ӱмбакыже налеш!
30 Мыйын почеш толшо Айдеме мый дечем ондак лийын, сандене Тудо мый дечем ончылно манын, кӧн нерген ойленам, тиде – Тудо.
31 Кӧ Тудо, мый шкеат пален омыл, но Израильлан палыме лийже манын, мый вӱд дене тынеш пурташ толынам».
32 Иоанн таныклен ойлен: «Пылпомыш гыч кӧгӧрчен семын Шӱлыш волымым да Тудын дене кодмым мый ужым.
33 Кӧ Тудо, мый шкеат пален омыл, но мыйым вӱд дене тынеш пурташ Колтышо каласыш: ”Шӱлыш кӧн ӱмбакыже волымым да кӧ дене кодмым ужат, Тудо – Святой Шӱлыш дене тынеш пуртышо”.
34 Мый тидым ужым да таныклем: Тудо – Юмын Эрге».
35 Вес кечын Иоанн угыч туштак шоген, тудын дене пырля кок тунемшыже лийын.
36 Воктене коштшо Иисусым ужмеке, Иоанн ойлен: «Теве Юмын Пачаже!»
37 Тидым колмеке, Иоаннын кок тунемшыже Иисус почеш каеныт.
38 Тудыжо савырнен, почешыже ошкылмыштым ужынат, нунылан ойлен: «Тыланда мо кӱлеш?» Нуно йодыныт: «Равви, кушто Тый илет?» Равви мутшо туныктышо манме лиеш.
39 Тудо ойлен: «Ончалаш толза». Жап лу шагат наре улмаш.175 Нуно Тудын дене пырля каеныт, кушто илымыжым ужыныт да кас марте Тудын дене лийыныт.
40 Иоаннын мутшым колшо да Иисус почеш кайыше кок еҥ гыч иктыже Симон-Петрын Андрей шольыжо лийын.
41 Тудо эн ондак Симон изажым кычал муын да тудлан каласен: «Ме Мессийым муынна». Мессий мутшо Христос манме лиеш.
42 Вара тудым Иисус деке намиен. Иисус тудым ончалын каласен: «Тый Ионан Симон эргыже улат. Тыйым Кифа манын лӱмдаш тӱҥалыт». Тиде лӱмжӧ Петр, вес семынже кӱ манме лиеш.
43 Вес кечын Иисус Галилейыш каяш шонен пыштен. Тудо Филиппым вашлийын да ойлен: «Почешем кае!»
44 Филипп Вифсаида гыч улмаш, Петр ден Андреят тиде ола гычак лийыныт.
45 Филиппше Нафанаилым вашлийын да тудлан каласен: «Кӧн нерген Моисей законеш возен, да кӧн нерген пророк-влакат сереныт, ме Тудым муынна. Тиде Иисус, Назарет гыч Иосифын эргыже».
46 Нафанаил вашештен: «Назарет гыч иктаж-мо сай лийын кертеш мо?» Филипп тудлан ойлен: «Тол да ончо».
47 Иисус, Шкеж деке лишемше Нафанаилым ужмеке, тудын нерген каласен: «Теве чынжымак Израиль еҥ, тудын нимогай шоякшат уке».
48 Нафанаил йодын: «Мыйым кушеч палет?» Тидлан Иисус вашештен: «Филипп тыйым ӱжмӧ деч ончычак тыйым смоква пушеҥге йымалне ужынам ыле».
49 Нафанаил каласен: «Равви, Тый Юмын Эрге улат, Тый Израильын Кугыжаже улат!»
50 Иисус тудлан вашештен: «Тыйым смоква пушеҥге йымалне ужынам манын ойлымемлан кӧра ӱшанет? Тылеч кугуракымат ужаш тӱҥалат».
51 Вара ешарен: «Чынак, чынак тыланда ойлем: тылеч вара почмо пылпомышым да Юмын Суксыж-влакын Айдеме Эрге деке волымым да кӱзымым ужыда».
2 ГЛАВА
1-12 Кана олаште сӱан. 13-22 Иисус храм гыч сатучо-влакым поктен луктеш. 23-25 Иисус чыла пала.
1 Кумшо кечын Галилейысе Кана олаште сӱан лийын. Тушто Иисусын Аважат улмаш.
2 Сӱаныш Иисусымат тунемшыж-влак дене пырля ӱжыныт.
3 Йошкар арака пытен, да Иисусын Аваже Тудлан ойлен: «Нунын йошкар аракашт уке».
4 Иисус вашештен: «Ӱдырамаш, Мыланемже да Тыланетше мо вара? Мыйын жапем але шуын огыл».
5 Аваже тарзе-влаклан ойлен: «Мом Тудо каласа, ыштыза».
6 Иудей-влакын эрныме йӱлаштым эртараш тушто куд кӱ ате лийын. Кажнышкыже кок-кум печке176 наре вӱд пурен.
7 Иисус тарзе-влаклан каласен: «Атылашке вӱдым темыза». Нуно тич теменыт.
8 «А ынде коштал налза да сӱанвуйлан наҥгайыза», – ойлен Иисус. Нуно наҥгаеныт.
9 Кунам сӱанвуй йошкар аракаш савырныше вӱдым подыл ончен, – а кушеч налмым тудо пален огыл, вӱдым коштал налше тарзе-влак веле паленыт, – тудо шкеж деке качым ӱжын
10 да ойлен: «Кеч-кӧат ондак сай йошкар аракам йӱкта, шуко йӱмекышт веле – начарракым. А тый сай аракам тымарте араленат».
11 Туге Иисус Галилейысе Канаште палдарыше палыже-влаклан тӱҥалтышым ыштен. Тидын дене Тудо шке чапшым ончыктен. Тунемшыж-влак Тудлан ӱшаненыт.
12 Тылеч вара Иисус Капернаумыш миен, Тудын дене пырля Аваже, изаже да тунемшыж-влак лийыныт. Но тушто икмыняр кече веле шогеныт.
13 Иудей-влакын Кугечышт лишемын, да Иисус Иерусалимыш толын.
14 Храм кудывечыште ӱшкыжым, шорыкым, кӧгӧрченым ужалыше-влакым да оксам вашталтыл шинчыше-влакым ужын.
15 Кандыра дене солам ыштен, Иисус нуным храм гыч чыланыштымат – шорыкге, ӱшкыжге – поктен луктын, оксам вашталтылше-влакын оксаштым йоктарен, ӱстелыштым савырал шуэн.
16 Кӧгӧрченым ужалыше-влаклан Тудо ойлен: «Кайык-влакым тышечын наҥгайыза! Ачамын пӧртшым ужалкалыме пӧртыш ида савыре!»
17 Тыгодым тунемшыж-влак кузе возымым шарналтеныт: «Тыйын пӧртетын чапше верч тыршымаш Мыйын чонем йӱлалта».177
18 Тунам иудей-влак вашештеныт: «Тыге ышташ Тыланет эрыкым пуымым мыланна могай палдарыше пале дене ончыктет?»
19 Иисус каласен: «Тиде храмым шалатыза, Мый тудым кум кечыште угыч нӧлтем».
20 Иудей-влак ойленыт: «Тиде храмым нылле куд ий чоҥеныт, а Тый тудым кум кечыште нӧлтен шындынет?»
21 А Иисусын ойлымо храмже Тудын капше лийын.
22 Иисусын колымаш гыч ылыж кынелмекыже, тунемшыж-влак Тудын тыге ойлымыжым шарналтеныт да Возымашланат, Иисусын ойлымыжланат ӱшаненыт.
23 Кунам Иисус Иерусалимыште Кугече пайремыште лийын, Тудын ыштыме палдарыше палыже-влакым шуко еҥ ужын да лӱмжылан ӱшанаш тӱҥалын.
24 Но Иисус нунылан Шкенжым ӱшанен пуэн огыл, вет Тудо чыланыштымат пален.
25 Айдеме нерген Тудлан нигӧн умылтарымыже кӱлын огыл, айдемын чоныштыжо мо улмым Тудо Шке пален.
3 ГЛАВА
1-21 Иисус ден Никодим. 22-36 Иисус ден Тынеш Пуртышо Иоанн.
1 Фарисей-влак коклаште Никодим лӱман еҥ лийын. Тудо иудей вуйлатыше гыч иктыже улмаш.
2 Икана Иисус деке йӱдым толын да Тудлан каласен: «Равви, ме палена: Тый Юмо деч толшо Туныктышо улат, вет Юмо пеленже ок лий гын, нигӧат Тыйын ыштыме гай палдарыше палым ыштен ок керт».
3 Иисус тудлан вашештен: «Чынак, чынак тыланет ойлем: кӧ кӱшычын178 ок шоч гын, тудо Юмын Кугыжанышым ужын ок керт».
4 Никодим Тудлан ойлен: «Шоҥго еҥ кузе шочын кертеш? Тудо, аважын кӧргышкыжӧ мӧҥгеш пурен, кокымшо гана шочын кертеш мо?»
5 Иисус вашештен: «Чынак, чынак тыланет ойлем: кӧ вӱд деч да Шӱлыш деч ок шоч, тудо Юмын Кугыжанышыш пурен ок керт.
6 Кап деч шочшо кап лиеш, Шӱлыш деч шочшо – шӱлыш.
7 Тыланда кӱшычын шочаш кӱлеш манын ойлымемлан ит ӧр.
8 Шӱлыш179 кушто шона, тушто шӱла. Тудын йӱкшым колат, но тудо кушечын толеш да кушко кая – от пале: Шӱлыш деч шочшо кажне еҥ денат тыгак лиеш».
9 Никодим йодын: «Кузе тыге лийын кертеш?»
10 Иисус вашештен: «Тый Израильын туныктышыжо улат да тидым от пале?
11 Чынак, чынак тылат ойлем: ме мом палена, тудым ойлена, мом ужынна, тудым таныклена, но те мемнан таныклымынам ынеда колышт.
12 Тиде тӱнясе нерген ойлымемлан огыда ӱшане гын, пылпомышсо нерген ойлымемлан кузе ӱшанен кертыда?
13 Пылпомышто улшо Айдеме Эрге деч моло нигӧат пылпомышко кӱзен огыл. Пылпомыш гыч волышо Айдеме Эрге веле тушко кӱзен.
14 Кузе Моисей ир мландыште кишкым180 нӧлталын, Айдеме Эргат тыгак нӧлталме лийшаш.
15 Тудлан ӱшаныше-влак ынышт йом, курымаш илышым налышт манын, тыге лиеш.
16 Юмо тӱням туге йӧратен, Ик Шкет Эргыжымат пуэн; Эргыжлан ӱшаныше иктат ынже йом, а курымашлык илышым налже манын, тыге ыштен.
17 Юмо Эргыжым мландӱмбаке тӱням титаканыш лукташ огыл, а тӱня Тудын гоч утаралтше манын колтен.
18 Эргылан ӱшаныше титаканыш ок лукталт, а ӱшаныдыме уже титаканыш лукталтын, вет тудо Юмын Ик Шкет Эргыжын лӱмжылан ӱшанен огыл.
19 Судитлымаш тидак: тӱняшке волгыдо толын, но пашашт осаллан кӧра еҥ-влак пычкемышым волгыдо деч утларак йӧратеныт.
20 Удам ыштыше кеч-кӧат волгыдым ужмышудымо лиеш да, пашаже чарашке ынже лек манын, волгыдо деке ок тол, вет пашаже – осал.
21 А Юмо дене ушнен ыштыме пашаже койжо манын, чын почеш ыштыше еҥ волгыдо деке толеш».
22 Тылеч вара Иисус тунемшыже-влак дене пырля Иудей мландыш каен, тушто нунын дене пырля лийын да тынеш пуртен.
23 А тиде жапыште Салим воктенысе Енонышто Иоаннат тынеш пуртен, тушто вӱд шуко лийын. Тудын деке еҥ-влак миеныт, Иоанн нуным тынеш пуртен.
24 Иоанн але казаматыш шындыме лийын огыл.
25 Иоаннын тунемшыж-влак да иудей-влак коклаште эрныме йӱлам шуктымо нерген ӱчашымаш лектын.
26 Нуно Иоанн деке миеныт да каласеныт: «Равви, Иордан вес могырышто тый денет пырля лийше Айдеме, кӧн нерген тый таныкленат, теве Тудо тынеш пурта, да чылан Тудын деке каят».
27 Иоанн вашештен: «Пылпомыш гыч ок пуалт гын, айдеме нимом налын ок керт.
28 Мый ойленамыс: ”Мый Христос омыл, мый Тудын деч ончыч колтымо улам”. Тиде шомакым шке колында.
29 Кӧн марлан налшаш ӱдыржӧ уло, тудо каче. Качын йолташыже, тудым колыштын, воктенак шога, качын йӱкшым колын, куан дене темеш. Кызыт мыйын тиде куанем шукталтын.
30 Тудлан кушман, а мылам иземман.
31 Кӱшыч Толшо чылашт деч кӱшнӧ. Мланде деч шочшо шкежат мланде веле да мланде деч шочшо семын ойла. Но кӧ пылпомыш гыч толеш, Тудо чылашт деч кӱшнӧ.
32 Мом Тудо ужын да колын, тудын нергенак таныкла, но Тудын таныклен ойлымыжым нигӧ шӱмышкыжӧ ок пыште.
33 Кӧ Тудын таныклен ойлымыжым шӱмышкыжӧ пышта, тидын дене Юмын чын улмыжым пеҥгыдемден ончыкта.
34 Кӧм Юмо колтен, Тудо Юмын шомакым ойла: Шӱлышым Юмо виса дене огыл пуа.
35 Ача Эргым йӧрата да чыла Тудын кидыш пуэн.
36 Кӧ Эргылан ӱшана, тудын курымашлык илышыже уло, а кӧ Эргын мутшым ок колышт, тудо илышым ок уж: Юмын шыдыже тудын ӱмбалне кодеш».
4 ГЛАВА
1-42 Иисус самарий ӱдырамаш дене мутлана. 43-54 Вуйлатышын эргыжым паремдымаш.
1 Иисус тунемше-влакым Иоанн деч шукырак пога, тынешат тудын деч утларак пурта манмым фарисей-влак колыныт. Тидын нерген пален налмеке, Иисус –
2 кеч Тудо Шкеже тынеш пуртен огыл, а тидым тунемшыж-влак шуктеныт –
3 Иудейым коден да мӧҥгеш Галилейыш каен.
4 Тудлан Самарий гоч эрташ кӱлын.
5 Теве Иисус Самарийысе Сихарь лӱман олаш толеш, тудыжо Иаковын Иосиф эргыжлан пуымо мланде воктене верланен.
6 Тушто Иаковын тавыже лийын. Иисус корнышто ноенат, таве воктеке шинчын. Жап кудымшо шагат наре181 улмаш.
7 Самарий ӱдырамаш вӱдлан толын. Иисус тудлан ойлен: «Мылам йӱаш пу».
8 Тудын тунемшыж-влак кочкышым налаш олаш каеныт улмаш.
9 Ӱдырамаш вашештен: «Тый иудей улат, а мый – самарий ӱдырамаш. Кузе Тый мый дечем йӱаш йодат?» Вет иудей-влак самарий калык дене кылым огыт кучо.182
10 Иисус вашештен: «Юмын пӧлекшым да тый дечет кӧ йӱаш йодмым палет ыле гын, тый шке Тудын деч йӱаш йодат ыле, да Тудо тыланет илыше вӱдым пуа ыле».
11 Ӱдырамаш Тудлан ойлен: «Поро еҥ, коштал налаш Тыйын нимоэт уке, а таве келге. Кушеч Тый илыше вӱдшым налат?
12 Тиде тавым мыланна Иаков ачана пуэн, тышечын тудо шкежат йӱын, эргыж-влакат, вольыкшат йӱыныт. Тый Шкендым Иаков деч кугураклан шотлет мо?»
13 Иисус вашештен: «Кӧ тиде вӱдым йӱэш, тудын йӱмыжӧ адак шуэш.
14 А кӧ Мыйын пуымо вӱдым йӱэш гын, тудын йӱмыжӧ нигунам ок шу. Мыйын пуымо вӱдем тудын кӧргыштыжӧ курымашлык илышыш йогышо памашыш савырна».
15 «Поро еҥ, – ӱдырамаш Тудлан ойлен, – мылам тыгай вӱдым пу, тунам йӱмем ок шу да мылам тышке вӱдлан коштмо ок кӱл ыле.»
16 Иисус каласен: «Кае, мариетым тышке ӱжын кондо».
17 Ӱдырамаш вашештен: «Мыйын марием уке». «Чын каласышыч, тыйын мариет уке, – тудлан Иисус ойлен.
18 – Тыйын вич мариет лийын, а кызыт кӧ дене илет, тыйын мариет огыл. Тый чыным ойлышыч.»
19 Тудлан ӱдырамаш ойлен: «Поро еҥ, мый ужам, Тый пророк улат.
20 Мемнан ачана-влак Юмылан тиде курыкышто кумалыныт, а те ойледа: кушто кумалман, тудо верже Иерусалимыште».
21 Иисус тудлан ойлен: «Мылам ӱшане, ӱдырамаш: жап толеш, кунам Ачалан тиде курыкыштат огыл, Иерусалимыштат огыл кумалаш тӱҥалыда.
22 Кӧлан те кумалыда, огыда пале, а ме Кӧлан кумалмынам палена: утарымаш иудей-влак деч лектеш.
23 Но жап шуэш, тудо ынде толынат, кунам чын кумалше-влак Ачалан Шӱлыш дене да чын дене кумалаш тӱҥалыт, тыгай кумалше-влакым Ача Шкаланже кычалеш.
24 Юмо – тиде Шӱлыш, садлан Тудлан кумалше-влак Шӱлыш дене да чын дене кумалшаш улыт».
25 Ӱдырамаш каласен: «Мый Христос манме Мессийын толшашыжым палем. Кунам Тудо толеш, мыланна чыла увертара».
26 Иисус вашештен: «Тиде Мый улам, тый денет ойлышо».
27 Тиде жапыште тунемшыж-влак пӧртылыныт. Ӱдырамаш дене мутланымыжлан нуно чот ӧрыныт, туге гынат «Мом тый йодыштат?» але «Тудын дене молан мутланет?» манын, иктыштат каласен огытыл.
28 Вӱд атыжым коден, ӱдырамаш олашке каен да еҥ-влаклан каласен:
29 «Мийыза, кузе илымем нерген мылам чыла каласыше Еҥым ончалза. Тудо ала Христос?»
30 Еҥ-влак ола гыч лектыныт да Иисус деке каеныт.
31 Тиде жапыштак тунемшыж-влак Иисуслан темленыт: «Равви, коч!»
32 Иисус вашештен: «Мыйын тугай кочкышем уло, могай нерген те огыда пале».
33 Тунемшыж-влак шке коклаштышт ойленыт: «Ала иктаж-кӧ Тудлан кочкышым конден?»
34 Иисус нунылан манын: «Мыйым Колтышын эрыкшым183 шуктымаш да пашажым ыштымаш – Мыйын кочкышем.
35 Але те огыда ойло: ”Эше ныл тылзе – тӱредме жап тӱҥалеш”. Но Мый тыланда ойлем: вуйдам нӧлталза, шурнывечым ончалза, ынде тудо ошемын, тӱредаш шуын!
36 Тӱредше шке пашадаржым налеш да курымашлык илышлан саскам пога, тыге ӱдышат, тӱредшат пырля куанат.
37 ”Икте ӱда, весе тӱредеш” манын каласыме шомак тыште чыныш лектын.
38 Мо верч шкеже тыршен огыдал, тудым тӱредаш тендам колтенам. Весе-влак пашам ыштеныт, а те нунын паша саскаштым погеда».
39 Самарийысе тиде олаште илыше кокла гыч шукынжо ӱдырамашын таныклымыжлан кӧра Иисуслан ӱшаненыт. Ӱдырамаш ойлен: «Мом мый ыштенам, мыланем чыла каласкален».
40 Самарий еҥ-влак, Иисус деке толмеке, Тудым шкешт дене кодаш йодыныт. Иисус тушто кок кечылан кодын.
41 Кунам Иисус Шке ойлен, Тудлан утларак шукын ӱшаненыт.
42 Нуно ӱдырамашлан ойленыт: «Ынде ме тыйын ойлыметлан кӧра огыл Тудлан ӱшанена. Ме Тудым шке колна да Тудын чынжымак тӱням Утарыше Христос улмыжым палена».
43 Кок кече гыч Иисус тушеч лектын да Галилейыш каен.
44 Пророкым шке кундемыштыже огыт пагале манын, Тудо Шкеак ойлен.
45 Кунам Галилейыш толын, тусо калык Иисусым порын вашлийын: нуно шкештат Иерусалимысе пайремыш миеныт улмаш да, мом тушто ыштен, чыла ужыныт.
46 Галилейысе Кана олашке Иисус угыч толын, тушто Тудо вӱдым йошкар аракаш савырен. Теве Капернаумышто кугыжан тӧражын эргыже черле киен.
47 Иудей гыч Галилейыш Иисусын толмыж нерген колмеке, тӧра Тудын деке каен да эргыжым паремдаш мияш сӧрвален, тудыжо колышаш гай улмаш.
48 Иисус тудлан каласен: «Палдарыше палым да чудым огыда уж гын, те огыда ӱшане».
49 Кугыжан тӧраже ойлен: «Господь, мыйын эргымын колымыж деч ончыч тол».
50 Иисус каласен: «Мӧҥгышкет кае, тыйын эргыч илаш тӱҥалеш». Тиде еҥ Иисусын шомакшылан ӱшанен да каен.
51 Корнышто лиймыж годымак тарзыж-влак тудым вашлийыныт да эргыч илен кодын манын каласеныт.
52 Мыняр шагат годым куштылгырак лийын манын, тудо нунын деч йодын. Нуно вашештеныт: «Шокшымужо теҥгече шымше шагатыште184 пытен».
53 Ачаже умылен: кунам Иисус «Тыйын эргыч илаш тӱҥалеш» манын, тидыже тудо шагатыштак лийын. Тунам шкежат, тудын мӧҥгысыжӧ-влакат ӱшаненыт.
54 Тыге Иисус кокымшо гана, Иудей гыч Галилейыш толын, палдарыше палым ончыктен.
5 ГЛАВА
1-18 Йӱштылмӧ вер воктене паремдымаш. 19-29 Юмын Эргын властьше. 30-47 Иисус нерген таныклен ойлымаш.
1 Тылеч вара иудей пайрем лийын, да Иисус Иерусалимыш толын.
2 Иерусалимыште Шорык капка воктене йӱштылмӧ вер лийын, тудым еврейла Вифезда маныныт. Пеленже леведме вич кудывече улмаш.
3 Тушто моткоч шуко черле, сокыр, окшак да кошкышо киен. Нуно вӱд пудыранымым вученыт,
4 вет Господьын Суксыжо йӱштылмӧ верыш коклан-коклан волен да вӱдым пудыратен; пудыратыме деч вара кӧ эн ондак вӱдыш пурен, тудо еҥ кеч-могай чер дечат паремын.
5 Тушто чер дене кумло кандаш ий орланыше еҥ лийын.
6 Тудым кийышым ужмеке, кужун черле улмыжым паленат, Иисус йодын: «Паремнет мо?»
7 «Господь, – вашештен черле, – вӱд пудыраныме годым йӱштылмӧ верышке пураш полшышо мыйын нигӧ уке. Миен шумешкем, ала-кӧ весе мый дечем ончыч пурен шуэш.»
8 Иисус тудлан ойлен: «Кынел, вакшышетым нал да ошкыл».
9 Айдеме тунамак паремын, вакшышыжым налын да ошкылын. А тудо кечыже шуматкече лийын.
10 Иудей-влак паремдыме еҥлан ойленыт: «Таче шуматкече. Вакшышетым нумал каяш тылат ок лий».
11 Тудыжо вашештен: «Мыйым Паремдыше мылам каласен: ”Вакшышетым нал да ошкыл”».
12 Нунышт йодыныт: «”Вакшышетым нал да ошкыл” манше Еҥже кӧ?»
13 Но кӧ Тудо, паремше еҥ пален огыл: Иисус тудо верыште шогышо калык коклаш пурен улмаш.
14 Варарак Иисус тудым храмыште вашлийын да каласен: «Теве тый паремынат. Тый денет нимо ударак ынже лий манын, тылеч вара языкым ит ыште».
15 Тунам тиде еҥ иудей-влак деке каен да увертарен: тудым паремдышыже Иисус улмаш.
16 Шуматкечын тыгайым ыштымыжлан иудей-влак Иисусым шыгыремдаш тӱҥалыныт да Тудым пушташ йӧным кычалыныт.
17 Но Иисус нунылан вашештен: «Мыйын Ачам эре ышта, Мыят ыштем».
18 Сандене иудей-влакын Иисусым пушташ шонымышт эшеат утларак пеҥгыдемын. Тудо шуматкече нерген законым пудыртен веле огыл, но эше Юмым Шкемын Ачам манын, тидын дене Шкенжым Юмо дене тӧр шынден.
19 Но Иисус нунылан вашештен каласен: «Чынак, чынак тыланда ойлем: Эрге Шке гыч нимом ыштен огеш керт, Ачан мом ыштымыжым онча да тидым веле ышта. Вет мом Ача ышта, Эргат тыгак ышта.
20 Ача Эргым йӧрата да мом Шке ышта, чылажымат Тудлан ончыкта. Тудлан нине паша деч кугуракымат ончыкта, да те але чот ӧрыда.
21 Кузе Ача колышо-влакым ылыжтен кынелта, тыгак Эргат, кӧм шона, ылыжта.
22 Ача нигӧм огеш судитле, Ачам пагалыме семынак Эргымат чылан пагалышт манын, Тудлан чыла судитлымашым пуэн.
23 Кӧ Эргым ок пагале, Эргым колтышо Ачамат ок пагале.
24 Чынак, чынак тыланда ойлем: кӧ Мыйын шомакем колыштеш да Мыйым Колтышылан ӱшана, тудын курымашлык илышыже уло. Тудо ок судитлалт, а ынде колымаш гыч илышыш куснен.
25 Чынак, чынак тыланда ойлем: жап толеш, тудо ынде толын, кунам колышо-влак Юмын Эргын йӱкшым колыт да ылыжыт.
26 Вет кузе Ача шке кӧргыштыжӧ илышым куча, тугак Эргыланат илышым шке кӧргыштыжӧ кучаш пуэн.
27 Судитлашат властьым Эргылан пуэн, вет Тудыжо – Айдеме Эрге.
28 Тидлан ида ӧр, вет жап толеш, кунам шӱгарысе-влак чылан Тудын йӱкшым колыт
29 да лектыт – кӧ порым ыштен, тудо илаш кынелеш, кӧ осалым ыштен, титаканыш лукталташ кынелеш.
30 Мый шке гычын нимом ыштен ом керт, кузе Мылам ойлымо, туге судитлем. Мый шке эрыкем огыл, а Мыйым колтышо Ачан эрыкшым шуктем, сандене Мыйын судитлымем чын.185
31 Мый Шке нергенем Шке таныклен ойлем гын, Мыйын таныклымем чын огыл,
32 но Мыйын нерген Весе таныкла, а Мый палем: Мыйын нерген Тудо мом ойла – тиде чын.
33 Те Иоанн деке шкендан еҥдам колтенда, да тудо чын верч таныклен.
34 Айдеме деч огыл Мый таныклымашым налнем, но те утаралтса манын, Мый тидым ойлем.
35 Иоанн волгалтарен йӱлышӧ лампе гай лийын, а те тудын волгыдыштыжо шагал жап куанынеда ыле.
36 Но Иоаннын таныклымыж деч кугу таныклымем уло: тиде – Ачан Мылам шукташ пуымо паша. Мыйын ыштыме тиде паша Мыйым Ача колтымо нерген таныкла.
37 Тыгак Мыйым колтышо Ача Мыйын нерген Шкеак таныкла. Тудын йӱкшым те нигунам колын огыдал, тӱсшымат ужын огыдал.
38 Тудын шомакшат чоныштыда огеш код, вет кӧм Тудо колтен, Тудлан те огыда ӱшане.
39 Те Возымашым шымледа, тушто курымашлык илышым муына манын ӱшанеда. А Возымаш Мыйын нерген таныкла!
40 Но илышым налаш Мый декем ынеда тол.
41 Айдемын чапландарымыжым ынем нал,
42 но Мый тендам палем: Юмым йӧратымашда тендан уке.
43 Мый Ачамын лӱмжӧ дене толынам, а те Мыйым порын огыда вашлий. Но весе шке лӱмжӧ дене толеш гын, те тудым кумылын вашлийыда.
44 Кузе те ӱшанен кертыда? Те икте-весыда деч чапландарымым вучеда, а Ик Шкет Юмо деч чапым огыда кычал.
45 Ача ончылно тендам Мый титаклаш тӱҥалам манын ида шоно: те Моисейлан ӱшаным пыштенда, тудо – тендам титаклыше.
46 Те Моисейлан ӱшанеда ыле гын, Мыламат ӱшанеда ыле, тудыжо Мыйын нерген возен.
47 Но тудын возымыжлан огыда ӱшане гын, кузе Мыйын мутемлан ӱшанен кертыда?»
6 ГЛАВА
1-15 Вич тӱжем еҥым теммеш пукшымаш. 16-21 Иисус вӱд ӱмбач кая. 22-59 Илышын киндыже. 60-71 Иисус деч шуко тунемшыже кораҥеш.
1 Иисус тылеч вара Галилей теҥызын, Тивериадан, вес серышкыже вончен.
2 Иисус почеш шуко еҥ каен, вет черле-влакым ӧрыктарышын паремдымыжым ужыныт.
3 Иисус курыкыш кӱзен да тушто тунемшыж-влак дене шинчен.
4 Иудей-влакын Кугече пайремышт лишемын.
5 Иисус ончалын, тӱшкан толшо калыкым ужын да Филипплан ойлен: «Нуным пукшаш кушто киндым налаш?»
6 Мом ыштышашым Тудо пален, йодышым тунемшыжым тергаш веле пуэн.
7 Филипп Тудлан вашештен: «Нунылан кажныжлан кеч изиш логалже манын, кок шӱдӧ динарияш киндат ок сите».
8 Тунемшыж-влак кокла гыч иктыже, Симон-Петрын Андрей шольыжо, Иисуслан ойлен:
9 «Тыште ик рвезын вич шож киндыже да кок изи колжо уло, но тынар калыклан тидыже мо?»
10 Иисус каласен: «Еҥ-влаклан шинчаш кӱштыза». Тудо верыште чока шудо кушкын. Мланде ӱмбаке вич тӱжем наре пӧръеҥ шинчын.
11 Тунам Иисус киндым налын, Юмылан тауштен, тунемше-влаклан шеледен пуэн, а нунышт – шинчыше-влаклан. Кол денат тыгак ыштен. Чылан шонымо наре налыныт.
12 Кунам еҥ-влак кочкын темыныт, Иисус тунемшыж-влаклан каласен: «Кодшо катыш-влакшым погыза, нимо ынже йом».
13 Нуно погеныт да вич сукыр шож киндым кочшо-влак деч кодшо катыш дене латкок комдым теменыт.
14 Еҥ-влак, Иисусын ыштыме палдарыше палыжым ужмеке, ойлаш тӱҥалыныт: «Чынже денак, тиде – тӱняшке толшашлык Пророк!»
15 Еҥ-влакын мияш, Тудым руалтен кучаш да кугыжалан шогалташ шонымыштым пален, Иисус угыч шкетын курыкыш каен.
16 Кас лишеммеке, Тудын тунемшыж-влак теҥыз деке воленыт
17 да, пушыш шинчын, теҥыз вес могырысо Капернаумыш каяш лектыныт. Пычкемышалтын, а Иисус нунын деке толын огыл улмаш.
18 Виян мардеж пуэн, да теҥыз чот толкыналтын.
19 Иктаж коло вич-кумло стадий186 наре эртымеке, теҥыз ӱмбалне ошкылшо Иисусым ужыныт, Тудо пуш деке лишемын. Чылан лӱдын колтеныт.
20 Иисус каласен: «Ида лӱд, тиде Мый улам!»
21 Тудым пушыш шындынешт улмаш, да кушко кайынешт улмаш, пушышт тунамак тушко шуын.
22 Теҥыз вес сереш кодшо калык эрлашыжым умылен: тыште Тудын тунемшыж-влак кайыме ик пуш деч моло пуш лийын огыл, Иисус тунемшыж-влак дене пырля шинчын огыл, а тунемшыж-влак Тудын деч посна каеныт улмаш.
23 Тиде жапыште вес пуш-влак Тивериада гыч толыныт, кушто еҥ-влак Господьын тауштымо киндыжым кочкыныт, тудо вер лишнак шогалыныт.
24 А кунам еҥ-влак тушто Иисусат, тунемшыж-влакат уке улмым ужыныт, пушыш шинчыныт да Капернаумыш Иисусым кычалаш каеныт.
25 Тудым теҥызын вес серыштыже мумеке, нуно йодыныт: «Равви, Тый кунам тышке толынат?»
26 Иисус вашештен: «Чынак, чынак тыланда ойлем: те палдарыше пале-влакым ужмылан огыл, а киндым теммеш кочмыланда Мыйым кычалыда.
27 Пытышашлык кочкыш верч огыл, а курымашлык илышыш кондышо кочкыш верч тыршыза. Тудым тыланда Айдеме Эрге пуа, вет Юмо Ача Тудын ӱмбалан шке палыжым пыштен».
28 Нуно йодыныт: «Юмын пашажым ышташ манын, мом ыштышаш улына?»
29 Иисус вашештен: «Юмын пашаже теве тыгай: кӧм Тудо колтен, Тудлан ӱшаныза».
30 Нуно йодыныт: «Мыланна ужаш да Тыйын шомакетлан ӱшанаш манын, могай палдарыше палым ончыктет? Мом Тый ыштет?
31 Мемнан ачана-влак ир мландыште манным кочкыныт. Возымо: ”Тудо нунылан кочкаш пылпомыш гыч киндым пуэн”».187
32 Иисус вашештен: «Чынак, чынак тыланда ойлем: Моисей огыл тыланда пылпомыш гыч киндым пуэн, а Мыйын Ачам пылпомыш гыч чын киндым тыланда пуа.
33 Пылпомыш гыч Волышо да тӱнялан илышым Пуышо – тиде Юмын кинде».
34 «Господь, – каласеныт Тудлан, – мыланна тыгай киндым эреак пу!»
35 Иисус нунылан каласен: «Мый илышын киндыже улам. Мый декем толшо еҥ ок шужо, Мыланем ӱшанышын йӱмыжӧ нигунамат ок шу.
36 А те Мыйым ужында да огыда ӱшане манын, Мый тыланда ойленам.
37 Кӧм Мылам Ача пуа, Мый декем толеш, да Мый декем толшым ӧрдыжкӧ поктен ом колто,
38 вет Мый шке эрыкем огыл, а Мыйым колтышо Ачан эрыкшым шукташ пылпомыш гыч толынам.
39 Мыйым колтышо Ачан эрыкше тыгай: кӧм Тудо Мылам пуэн, нунын кокла гыч нигӧм йомдараш огыл, а пытартыш кечын чылам ылыжташ.
40 Мыйым Колтышын эрыкше тыгай: Эргым ужшо да Тудлан ӱшаныше кажне еҥ курымаш илышан лийже. Пытартыш кечын Мый тудым ылыжтем».188
41 «Мый пылпомыш гыч волышо кинде улам» манмыжлан иудей-влак Тудын ваштареш ӧпкелен ойлаш тӱҥалыныт.
42 Нуно ойленыт: «Тидыже Иосифын Иисус эргыже огыл мо? Ме Тудын ачажымат, Аважымат палена. ”Мый пылпомыш гыч воленам” манын, кузе Тудо ойлен кертеш?»
43 Нунылан Иисус каласен: «Шке коклаштыда ӧпкелен ида ойло.
44 Мыйым колтышо Ача ӱжын ок кондо гын, Мый декем нигӧ толын ок керт. Пытартыш кечын Мый тудым ылыжтем.
45 Пророк-влакын книгаштышт возымо: ”Нуным чыланыштым Юмо туныкта”.189 Кӧ Ачам колеш да Тудын деч тунемеш, тудо Мый декем толеш.
46 Туге гынат Ачам нигӧ ужын огыл. Кӧ Юмо деч толын, Тудо веле Ачам ужын.
47 Чынак, чынак тыланда ойлем: кӧ Мыланем ӱшана, тудын курымашлык илышыже уло.
48 Мый илышын киндыже улам.
49 Тендан ачада-влак ир мландыште манным кочкыныт, но коленыт.
50 А пылпомыш гыч волышо кинде тыгай: кӧ тудым кочкеш, ок коло.
51 Мый пылпомыш гыч волышо илыше кинде улам. Кӧ тиде киндым кочкеш, курым-курымеш ила. Мыйын пуышаш киндем – Мыйын Капем, Мый тудым тӱнян илышыж верч пуэм».
52 Тунам иудей-влак коклаште ӱчашымаш тӱҥалын, нуно ойленыт: «Кузе тиде Еҥ шке Капшым мыланна кочкаш пуэн кертеш?»
53 Иисус нунылан каласен: «Чынак, чынак тыланда ойлем: Айдеме Эргын Капшым огыда коч да Вӱржым огыда йӱ гын, тендан илышда ок лий.
54 Кӧ Мыйын Капем кочкеш да Вӱрем йӱэш, тудын курымашлык илышыже уло, да пытартыш кечын Мый тудым ылыжтем.
55 Мыйын Капем – чынак кочкыш, Мыйын Вӱрем – чынак йӱыш.
56 Мыйын Капем кочшо да Вӱрем йӱшӧ Мый денем ушнен шога, а Мый тудын дене ушнен шогем.
57 Илыше Ача Мыйым колтен, да Мый Ача дене илем, тугак Мыйым кочшат Мый денем илаш тӱҥалеш.
58 Пылпомыш гыч волышо кинде тиде. Тудо ачада-влакын кочмо маннышт гай огыл. Нуно коленыт, а кӧ тиде киндым кочкеш, тудо курым-курымеш ила».
59 Тидым Иисус Капернаумысо синагогышто туныктымыж годым ойлен.
60 Тидым колын, Тудын тунемшыж кокла гыч шукынжо ойленыт: «Могай чыташ лийдыме шомак-влак! Кӧ тидым колышт кертеш?»
61 Тыгай шомакшылан тунемшыж-влакын ӧпкелымыштым пален, Иисус нунылан каласен: «Те тидлан мо ондалалтыда?
62 Ондак лийме верышкыже Айдеме Эргын кӱзымыжым ужыда гын, мо лиеш вара?
63 Илышым ыштыше – тиде Юмын Шӱлыш, айдемын кап ден чонжо нимогай пайдам ок кондо. Мыйын тыланда ойлымо шомак – тиде Шӱлыш да илыш.
64 Но тендан коклаште южышт огыт ӱшане». Кӧмыт огыт ӱшане да кӧ Тудым ужала, Иисус тӱҥалтыш гычак пален.
65 Тудо умбакыже ойлен: «Сандене Мый тыланда ойленам: Ачам деч ок пуалт гын, нигӧ Мый декем толын ок керт».
66 Тылеч вара тунемшыж-влак кокла гыч шукынжо Тудын деч кораҥыныт да Тудын дене ынде пырля коштын огытыл.
67 Тунам Иисус латкок тунемшыж деч йодын: «Ала теат кораҥ каяш шонеда?»
68 Симон-Петр вашештен: «Господь, кӧ деке ме каена? Курымашлык илышын шомакше Тый денет.
69 Ме ӱшанена да палена: Тый Христос, илыше Юмын Эргыже улат».
70 Иисус нунылан вашештен: «Мый Шке огыл мо тендам латкокытым ойырен налынам? А тендан кокла гыч иктыже диавол!»
71 Тидым Тудо Искариот манме Симонын Иудаже нерген ойлен. Иуда, латкок тунемшыж гыч иктыже, вараже Иисусым ужалыше лийшаш улмаш.
7 ГЛАВА
1-24 Иисус Иерусалимышке Омаш шогалтыме пайремыш кая. 25-44 Иисус – тиде Христос мо? 45-53 Иудей вуйлатыше-влакын ӱшаныдымышт.
1 Иисус тылеч вара Галилей мучко коштын. Иудей-влак Тудым пушташ йӧным кычалыныт, садлан Иудейыште коштмыжо шуын огыл.
2 Иудей-влакын Омаш шогалтыме пайремышт лишемын.
3 Иисуслан изаж-влак каласеныт: «Тиде верым кодо, Иудейыш кае. Могай пашам ыштет, тунемшет-влакат тек ужыт.
4 Чылалан палыме лияш шонышо еҥ нимом йышт огеш ыште. А Тый тугай пашам ыштет гын, Шкендым тӱнялан палдаре!»
5 Вет изаж-влакат Тудлан ӱшанен огытыл.
6 Иисус нунылан вашештен: «Мыйын жапем але толын шуын огыл, но тыланда кеч-могай жапат йӧра.
7 Тӱня тендам ужмышудымо лийын ок керт, а Мыйым ужмыжо ок шу, вет тудын пашаже осал манын таныклем.
8 А те пайремыш кайыза. Мый тиде пайремыш эше ом кай, Мыйын жапем але шуын огыл».
9 Тидым ойлымеке, Иисус Галилееш кодын.
10 Но кунам изаж-влак пайремыш каеныт, Иисусат тушко каен, но калык ончылно огыл, а йышт миен.
11 Пайрем годым иудей-влак Иисусым кычалыныт. «Кушто Тудо?» – йодыштыныт нуно.
12 Тудын нерген калык коклаште шуко мутланымаш лийын. «Тудо поро», – ойленыт иктышт, а весышт каласеныт: «Уке, Тудо калыкым ондала».
13 Но иудей-влак деч лӱдмыштлан кӧра Тудын нерген нигӧ еҥ ончылно ойлен огыл.
14 Пайрем кыдалне Иисус храмыш толын лектын да туныкташ тӱҥалын.
15 Иудей-влак ӧрын ойленыт: «Кушеч Тудо, тунемдыме Айдеме, Возымашым пала?»
16 Иисус каласен: «Мыйын туныктымем – Мыйын огыл, а Мыйым Колтышын туныктымыжо.
17 Кӧ Тудын эрыкшым190 шуктынеже, тудо тиде туныктымаш кушеч лекмым пален налеш: тидыже Юмо деч лектеш але Мый Шке гыч ойлем.
18 Кӧ шке гыч ойла, шкаланже чапым кычалеш, а кӧ Тудым Колтышылан чапым кычалеш, Тудо чын, да шояже уке.
19 Моисей тыланда законым пуэн огыл мо? Но тендан кокла гыч иктыжат законым ок шукто! Молан те Мыйым пуштнеда?»
20 Калык тӱшка вашештен: «Тыйын кӧргыштет ия мо? Кӧ Тыйым пуштнеже?»
21 Иисус нунылан вашештен каласен: «Мый ик пашам ыштенам, да те чылан чот ӧрыда.
22 Моисей тыланда пӱчмӧ йӱлам шукташ кӱштен, а те шуматкечынат айдемылан пӱчмашым ыштеда. Чынжым, тиде Моисей деч огыл, ача-влак деч толеш.
23 Моисейын законжым пудырташ огыл манын, шуматкечынат айдеме дене пӱчмӧ йӱлам эртарат гын, шуматкечын айдемым тӱрыснек паремдымемлан Мылам сыреда мо?
24 Тӱжвач ончен огыл, а чын судитлыза».
25 Иерусалимыште илыше кокла гыч южышт ойленыт: «Кӧм пуштнешт, тиде Еҥ Тудо огыл мо?
26 Но теве Тудо калык ончылно ойла, да нимом Тудлан огыт каласе. Ала чынжымак Христос улмыжым вуйлатыше-влак пален налыныт?
27 Но тиде Айдемын кушеч улмыжым шинчена. А кунам Христос толеш, Тудын кушеч улмыжым нигӧ ок пале».
28 Храмыште туныктышыла, Иисус виян ойлен: «Те Мыйымат, кушеч улмемат паледа? А Мый Шке дечем толын омыл. Мыйым Колтышо чын улеш, те Тудым огыда пале,
29 а Мый Тудым палем, вет Мый Тудын деч толынам, да Тудо Мыйым колтен».
30 Тунам нуно Иисусым кучынешт улмаш, но але Тудын жапше толын огыл, сандене Тудын ӱмбаке нигӧ кидым нӧлталын огыл.
31 Но калык тӱшка гыч шукынжо Тудлан ӱшаненыт да ойленыт: «Кунам Христос толеш, палдарыше палым тиде Айдеме деч шуко ончыкта мо?»
32 Калыкыште Иисус нерген тыге мутланымым фарисей-влак колыныт. Тунам фарисей ден архиерей-влак Тудым кучаш шке еҥыштым колтеныт.
33 А Иисус ойлен: «Эше изиш тендан дене лиям, а вара Мыйым Колтышо деке каем.
34 Те Мыйым кычалаш тӱҥалыда, но огыда му. Кушто Мый лиям, тушко те миен огыда керт».
35 Тунам иудей-влак шке коклаштышт ойленыт: «Кушко, мемнан муаш лийдыме могай верышке, Тудо кайынеже? Эллин-влак коклаште шаланен илыше-влак деке кайынеже мо? Эллин-влакым туныкташ тӱҥалеш гын веле?
36 ”Те Мыйым кычалаш тӱҥалыда, но огыда му” да ”Кушто Мый лиям, тушко те миен огыда керт” манмыж дене мом каласынеже?»
37 Пайремын пытартыш эн кугу кечынже Иисус кынел шогалын да виян йӱк дене ойлен: «Кӧн йӱмыжӧ шуэш, тек Мый декем толеш да йӱэш!
38 Кӧ Мыланем ӱшана, Возымаште каласыме семын тудын кӧргыж гыч илыше вӱдан эҥер-влак йогаш тӱҥалыт!»
39 Тудлан ӱшаныше-влак Шӱлышым налшаш улыт ыле, да Шӱлыш нерген Иисус тыге ойлен. Тиде жаплан Святой Шӱлыш але пуалтын огыл, вет Иисус але чапышкыже нӧлталтын огыл.
40 Тыгай шомакым колмеке, калык гыч шукынжо каласеныт: «Тиде чынжымак саде пророк!»
41 А весышт ойленыт: «Тиде Христос». Южышт маныныт: «Христос Галилей гыч толеш мо?
42 Возымаште каласыме вет, Христос – Давидын урлыкшо, Тудо Вифлеем гыч, Давидын шочмо верже гыч, толеш».
43 Иисус верч калык ӱчашен шелалтын.
44 Южышт Тудым кучынешт улмаш, но Иисус ӱмбаке нигӧ кидым нӧлталын огыл.
45 А колтымо еҥ-влак архиерей ден фарисей-влак деке пӧртылыныт. Нунышт йодыныт: «Молан Тудым те кучен ышда кондо?»
46 Нуно вашештеныт: «Тиде Еҥ семын але иктат нигунамат ойлен огыл».
47 Фарисей-влак нунылан каласеныт: «Тендамат ондалыме мо?
48 Вуйлатыше але фарисей-влак кокла гыч иктаж-кӧ Тудлан ӱшанен мо?
49 А тиде калык законым ок умыло, тудо – каргыме!»
50 Но нунын кокла гыч иктыже, Иисус деке йӱдым толшо Никодим, нунылан каласен:
51 «Айдемым ондак колыштде да мом ыштымыжым пален налде, мемнан закон титаканыш луктеш мо?»
52 Нуно каласеныт: «Тыят Галилей гыч улат мо? Возымашым шымле – умылет: пророк Галилей гыч лийын ок керт».
53 Вара нуно чылан мӧҥгышкышт шаланен каеныт.
8 ГЛАВА
1-11 Яжарланыше ӱдырамаш. 12-20 Иисус храмыште Шке нергенже ойла. 21-30 Иисус кайышашыж нерген каласкала. 31-47 Авраамын шочшыж-влак да сатанан шочшыж-влак. 48-59 Иисус ден Авраам.
1 А Иисус Елеон курыкыш каен.
2 Эрдене эрак Тудо угыч храмыш толын. Уло калык Иисус деке лишемын, да Тудо нуным туныкташ шинчын.
3 Тиде жапыште законым туныктышо да фарисей-влак тушко ик ӱдырамашым конденыт, тудым яжарланымыж годым кученыт. Ӱдырамашым чылан ончык шогалтен,
4 нуно Иисуслан ойленыт: «Туныктышо, тиде ӱдырамашым яжарланымыж годым кучымо.
5 Тыгай еҥым кӱм кышкен пушташ Моисей мыланна законышто кӱштен. А Тый мом каласет?»
6 Иисусым титаклаш амалым муаш манын, тергаш шонен, нуно тыге ойленыт. Но Иисус, пуйто нуным ужде, кумык лийын, мландеш парняж дене возен.
7 Но кунам нуно Тудым умбакыжат йодыштыныт, Иисус, вуйым нӧлталын, нунылан каласен: «Кӧ тендан кокла гыч языкдыме, тек тудо эн ондак ӱдырамаш ӱмбаке кӱм шуа».
8 Угычын кумык лийын да мландеш возен.
9 Тидым колын, титакан улмыштым шӱмышт дене шижын, нуно, кугурак гыч тӱҥалын, пытартыш еҥ марте икте почеш весе каеныт. Иисус шкет кодын, ӱдырамаш веле шке верыштыжак шоген.
10 Иисус вуйжым нӧлталын, ӱдырамаш деч молым нигӧм ужын огылат, тудлан каласен: «Ӱдырамаш, кушто тыйын титаклышет-влак улыт? Тыйым нигӧ титаканыш луктын огыл мо?»
11 «Нигӧ, Господь», – вашештен ӱдырамаш. Иисус каласен: «Мыят тыйым титаканыш ом лук. Кае, умбакыже языкым ит ыште».
12 Иисус адак калыклан ойлен: «Мый тӱнян волгыдыжо улам, кӧ почешем кая, тудо пычкемыште ок кошт, а илыш волгыдан лиеш».
13 Фарисей-влак каласеныт: «Теве Тый Шке нергенет Шке таныклен ойлет. Тыйын таныклымет чын огыл».
14 Иисус вашештен: «Мый Шкемын нерген Шке таныклем гынат, Мыйын таныклымем чын, вет кушеч толынам да кушко каем, Мый палем, а те, кушеч Мый толынам да кушко каем, огыда пале.
15 Те айдемын висаже дене судитледа, а Мый нигӧм ом судитле.
16 Но Мый судитлем гынат, Мыйын судитлымем чын лиеш, вет Мый шкет омыл: Мыйым колтышо Ача Мый денем пырля.
17 А тендан законышто возымо: кок еҥын таныклымыже чын улеш.
18 Шкемын нерген Мый Шке таныклем, тыгак Мыйын нерген Мыйым колтышо Ача таныкла».
19 Нуно йодыныт: «А кушто Тыйын Ачатше?» Иисус вашештен: «Те Мыйымат, Мыйын Ачамат огыда пале. Те Мыйым паледа ыле гын, Мыйын Ачамат паледа ыле».
20 Тидым Иисус храмыште туныктымыж годым надыр оксам пыштыме вер воктене каласен. Нигӧ Тудым кучен огыл, Тудын жапше але шуын огыл улмаш.
21 Иисус нунылан адак каласен: «Мый каем, те Мыйым кычалаш тӱҥалыда, но языкешда коледа. Кушко каем, те тушко миен огыда керт».
22 Иудей-влак ойленыт: «Кушко каем, те тушко миен огыда керт манын, молан Тудо ойла? Тудо Шкенжым Шке пуштнеже мо?»
23 Иисус вашештен: «Те тышеч, ӱлычын, улыда, а Мый – кӱшыч. Те тиде тӱня гыч улыда, а Мый тиде тӱня гыч омыл.
24 Сандене тыланда языкешда коледа манын ойлышым. Тиде Мый Улам191 манын огыда ӱшане гын, чылан языкешда коледа!»
25 Нуно йодыныт: «Тыгеже Тый кӧ улат?» Иисус вашештен: «Кузе тыланда ойленам, тӱҥалтыш гычак [Улшо].
26 Тендан нерген Мый шуко ойлен да тендам шуко шотышто судитлен кертам. Но Мыйым Колтышо – чын, да мом Мый Тудын деч колынам, тудым тӱнялан ойлем».
27 Ача нерген Иисус ойла манын, нуно умылен огытыл.
28 Тудо нунылан ойлен: «Кунам Айдеме Эргым нӧлталыда, тунам умыледа: тиде Мый Улам, Мый шке гыч нимом ом ыште, да мом Мылам Ачам туныктен, тудым ойлем.
29 Мыйым Колтышо – Мый денем пырля, Ача Мыйым шкетем коден огыл, вет Мый эре Тудлан келшышым ыштем».
30 Иисусын тидым ойлымыж годым шукышт Тудлан ӱшанаш тӱҥалыныт.
31 Тудлан ӱшаныше иудей-влаклан Иисус каласен: «Те Мыйын шомакем кучен иледа гын, Мыйын чын тунемшем-влак улыда,
32 тунам те чыным пален налыда, а чын тендам эрыканым ышта».
33 Нуно ваштареш каласеныт: «Ме Авраамын урлыкшо улына да нигунам нигӧн кулжо лийын огынал! Кузе Тый ”Эрыкан лийыда” манат?»
34 Иисус нунылан вашештен: «Чынак, чынак тыланда ойлем: кӧ языкым ышта – языкын кулжо.
35 А кул суртеш курымеш ок код, эрге курымеш кодеш.
36 Эрге тендам эрыкыш луктеш гын, те чынжымак эрыкан лийыда.
37 Палем, те Авраамын урлыкшо улыда, но садак Мыйым пушташ шонеда, вет тендан чонышто Мыйын шомакемлан вер уке.
38 Мом мый Ачам пелен ужынам, тудын нерген ойлем. Тыгак теат, шке ачада пелен мом ужында, тудымак ыштеда».
39 «Мемнан ачана – Авраам!» – вашештеныт нуно. Иисус нунылан ойлен: «Те чынжымак Авраамын шочшыжо лийыда ыле гын, Авраам семын ыштеда ыле.
40 Мый чыным Юмо деч колынам да тыланда увертаренам, а те кызыт Мыйым пушташ шонеда. Авраам тыгайым ыштен огыл.
41 Те ачада семын ыштеда». Нуно каласеныт: «Ме яжарланыме дене шочын огынал. Мемнан Ачана икте: Юмо!»
42 Иисус нунылан вашештен: «Юмо тендан Ачада лиеш ыле гын, те Мыйым йӧратеда ыле, вет Мый Юмо деч лектынам да толынам. Мый Шке дечем толын омыл, Юмо Мыйым колтен.
43 Те Мыйын шомакем колыштын огыда керт, сандене ойлымем огыда умыло.
44 Те шке ачадан, диаволын, шочшыжо улыда, ачадан сутланымыжым ыштынеда. А тудо тӱҥалтыш гычак айдемым пуштшо лийын да чыныште шоген кертын огыл, вет тудын дене чын уке. Кунам шойыштеш, шкенжыным ойла, вет тудо шояче да шоякын ачаже.
45 А Мый чыным ойлем, сандене те Мылам огыда ӱшане.
46 Тендан кокла гыч кӧ Мыйым языканыш луктын кертеш? А Мый чыным ойлем гын, молан Мыланем огыда ӱшане?
47 Кӧ Юмо деч, тудо Юмын мутшым колеш. Те Юмо деч огыдал, садлан огыда кол».
48 Иудей-влак Иисуслан каласеныт: «Тый Самарий гыч улат, да кӧргыштет ия. Чыным огыл мо ме ойлена?»
49 Иисус вашештен: «Мыйын кӧргыштем ия уке, Мый шке Ачам пагалем, а те Мыйым орледа.
50 Мый Шкаланем чапым ом кычал, Кычалше да Судитлыше весе уло.
51 Чынак, чынак тыланда ойлем: кӧ Мыйын шомакем шуктен толеш, колымашым нигунам ок уж».
52 Иудей-влак вашештеныт: «Теве ынде ме Тыйын кӧргыштет ия улмым палена. Авраам колен, пророк-влакат коленыт. А Тый ойлет: ”Кӧ Мыйын шомакем шуктен толеш, колымашым нигунам ок уж”!
53 Але Тый мемнан Авраам ачана дечат кугурак улат? Авраам колен, пророк-влакат коленыт. Тый Шкендым кӧлан шотлет?»
54 Иисус вашештен: «Мый Шкемым Шке чапландарем гын, Мыйын чапем – нимо. Кӧм те мемнан Юмына маныда, Тудо, Мыйын Ачам, Мыйым чапландара.
55 Те Тудым нигунам пален огыдал, а Мый Тудым палем. Мый Тудым ом пале манам гын, Мый тендан семынак шояче лиям. Но Мый Тудым палем да шомакшым шуктем.
56 Тендан Авраам ачада Мыйын кечем ужаш куанен вучен, а ужмеке, пешак йывыртен».
57 «Тылат витле ият уке, а Авраамым ужынат?» – иудей-влак каласеныт.
58 Иисус вашештен: «Чынак, чынак тыланда ойлем: Авраам лийме деч ончычак Мый Улам».192
59 Тунам нуно Тудын ӱмбаке кышкаш кӱм руалтен налыныт, но Иисус шинча ончыч йомын да храм гыч лектын. Тудо нунын кокла гыч эртен да умбаке каен.
9 ГЛАВА
1-12 Сокыр шочшо еҥым паремдымаш. 13-34 Фарисей-влак паремме нерген йодыштыт. 35-41 Сокыр чон.
1 Иисус, эртышыжла, шочынак сокыр еҥым ужын.
2 Тунемшыж-влак Иисус деч йодыныт: «Равви, тудо молан сокыр шочын? Кӧ языкым ыштен: тудо шке але ача-аваже?»
3 Иисус вашештен: «Тудо шкенжын языкшылан, ача-аважын языкыштлан кӧра огыл сокыр, а Юмын пашаже тудын ӱмбалне почылтшаш.
4 Кечывал кече улмо годым Мыйым Колтышын пашажым ыштышаш улам; йӱд лиеш, тунам нигӧ пашам ыштен ок керт.
5 Тӱняште улмем годым тӱнялан волгыдо улам».
6 Тыге ойлымеке, Иисус мланде ӱмбаке шӱвалын, шӱвылжым рок дене варен, сокырын шинчашкыже вартышым шӱрен
7 да тудлан каласен: «Силоам йӱштылмӧ верышке кае да мушкылт». Силоам «колтымо» манме лиеш. Тудо каен, мушкылтын да ужын кертше пӧртылын.
8 Тудын пошкудыжо да сокыр улмыжым ончыч ужшо еҥ-влак йодыныт: «Тидыже кӱчен шинчышет огыл мо?»
9 Иктышт каласеныт: «Тиде – тудо». Весышт ойленыт: «Тиде тудла коеш веле». Шкеже каласен: «Тиде мый улам».
10 Нуно йодыныт: «Кузе тыйын шинчат почылтын?»
11 Тудо ойлен: «Иисус манме Еҥ вартышым ыштыш, шинчашкем йыгыш да каласыш: ”Силоамыш, йӱштылмӧ верышке, кае да мушкылт”. Мый кайышым, мушкылтым да ужаш тӱҥальым».
12 «Кушто тиде Еҥже?» – нунышт йодыныт. «Ом пале», – тудо вашештен.
13 Ондак сокыр лийше тиде еҥым фарисей-влак деке конденыт.
14 Кунам Иисус вартышым ыштен да сокырын шинчажым почын, шуматкече лийын.
15 Фарисей-влакат кузе ужаш тӱҥалмыж нерген йодыныт. Тудо вашештен: «Тиде Еҥ мыйын шинчаш вартышым пыштыш, мый мушкылтым да ынде ужам».
16 Тунам фарисей кокла гыч южышт каласеныт: «Тиде Еҥ Юмо деч огыл. Шуматкече нерген законым ок шукто». Весышт ойленыт: «Но языкан еҥ тыгай палдарыше пале-влакым ыштен кертеш мо?» Тыге нуно кок тӱшкалан шелалтыныт.
17 Сокыр деч адак йодыныт: «Тый шкеже Тудын нерген мом каласет? Вет тыйын шинчатым почын». Тудыжо вашештен: «Тиде – пророк».
18 Ужаш тӱҥалшын ача-аважым ӱжын кондымешке, тиде еҥ сокыр лиймылан да ужаш тӱҥалмылан иудей-влак ӱшанен огытыл.
19 Ача-аваже деч йодыныт: «Тиде тендан эргыда? Сокыр шочын манын, те ойледа? Ындыже кузе тудо ужеш?»
20 Ача-аваже вашештеныт: «Тиде мемнан эрге да тудо сокыр шочын манын, ме палена.
21 А кузе ынде ужаш тӱҥалын да шинчажым кӧ почын, тидым ме огына пале. Шкеж дечын йодса. Тудо кугу, шке каласен кертеш».
22 Иудей-влак деч лӱдынытат, ача-аваже тыге вашештеныт, вет кӧ Иисусын Христос улмыжлан ӱшанымыжым почын ойла, кажнымат синагог деч кораҥдаш иудей-влак кутырен келшеныт.
23 Сандене сокыр шочшын ача-аваже каласеныт: «Тудо кугу, шкеж дечын йодса».
24 Сокыр лийше еҥым кокымшо гана ӱжыныт да тудлан каласеныт: «Юмым чапландаре!193 Ме палена, тиде Еҥ языкан».
25 Тудо вашештен: «Языкан але уке, мый ом пале. Иктым палем: мый сокыр лийынам, а ынде ужам».
26 Нуно адак йодыныт: «Тый денет мом ыштен? Кузе шинчатым почын?»
27 Сокыр лийше вашештен: «Мый тидым тыланда каласенам, а те ышда колышт. Молан те эше икана колнеда? Ала теат Тудын тунемшыже лийнеда?»
28 Нуно вурсен ойленыт: «Тиде тый Тудын тунемшыже улат, а ме Моисейын тунемшыже улына.
29 Ме палена, Моисейлан Юмо ойлен. А тиде Еҥ кушеч, ме огына пале».
30 Тиде еҥ вашештен: «Тидыжак ӧрыктара: Тудын кушеч улмыжым те огыда пале, а Тудо мыйын шинчам почын.
31 Ме палена, языкан-влакым Юмо ок колышт, а Тудын деч лӱдшым да Тудын эрыкшым194 шуктышым колыштеш.
32 Сокыр шочшын шинчажым иктаж-кӧ почмо нерген нигунам колалтын огыл.
33 Тиде Еҥ Юмо деч ок лий гын, нимом ыштен ок керт ыле».
34 Нуно каласеныт: «Тый тӱрыснек языкеш шочынат, а эше мемнам туныктет!» Вара тудым поктен луктыныт.
35 Сокыр лийшым поктен лукмо нерген Иисус колын да, вашлиймеке, йодын: «Юмын Эргылан тый ӱшанет?»
36 Тудо вашештен: «Господь, ӱшанен керташ манын, кӧ Тудо, мылам каласе».
37 Иисус каласен: «Тый Тудым ужынат. Кӧ тый денет мутлана – Тудо».
38 «Ӱшанем, Господь!» – манын да Тудлан, сукен, вуйым савен.
39 Иисус каласен: «Тиде тӱняшке Мыйын толмем тӱнялан суд лиеш: сокыр-влак ужаш тӱҥалыт, а ужшо-влак сокыр лийыт».
40 Тидым колмеке, Иисус воктене шогышо южо фарисей Тудлан каласен: «Меат сокыр улына мо?»
41 Иисус вашештен: «Те сокыр лийыда ыле гын, титакан огыда лий ыле. Но те ойледа: ”Ме ужына”, сандене тендан титакда ӱмбаланда кодеш».
10 ГЛАВА
1-21 Иисус – поро кӱтӱчӧ. 22-42 Иудей-влакын Иисус деч кораҥмышт.
1 «Чынак, чынак тыланда ойлем: кӧ шорык кудывечыш капка гыч ок пуро, а пече гоч вонча, тудо вор да агыше.
2 Но кӧ капка гыч пура, тудо шорык кӱтӱчӧ.
3 Орол тудлан капкам почеш, шорык-влак йӱкшым колыштыт. Тудо шке шорыкшо-влакым лӱмышт дене ӱжеш да вӱден луктеш.
4 А шке шорыкшо-влакым чылаштым лукмеке, тудо нунын ончылно кая, шорык-влак почешыже мият, вет нуно тудын йӱкшым палат.
5 Ӧрдыж еҥ почеш нуно огыт кай, тудын деч кудалыт, вет ӧрдыж еҥын йӱкшым огыт пале.»
6 Иисус нунылан тыге туштен ойлен, но мо нерген каласкалымыжым нуно умылен огытыл,
7 сандене Иисус умбакыже ойлен: «Чынак, чынак тыланда ойлем: Мый шорык-влаклан капка улам.
8 Мый дечем ончыч толшо-влак чылан вор да агыше лийыныт. Но шорык-влак нуным колыштын огытыл.
9 Мый капка улам: кӧ Мыйын гоч пура, тудо утаралтеш: пура, лектеш, олыкым муэш.
10 Вор агаш, пушташ да пытараш веле толеш. Мый илышым, тичмаш илышым, кондаш толынам.
11 Мый поро кӱтӱчӧ улам, поро кӱтӱчӧ шорык-влак верч илышыжым пуа.
12 А тарлалтше еҥ чын кӱтӱчӧ огыл, шорык-влак шкенжын огытыл, пире толмым ужмеке, шорык-влакым коден куржеш. Пире нуным руалта да шалатен колта.
13 Тудо еҥ тарлыме веле, сандене шорык-влак верч ок тургыжлане.
14 Мый поро кӱтӱчӧ улам. Кузе Ача Мыйым пала да Мый Тудым палем, тугак Мыят шкемыным палем да нуно Мыйым палат.
15 Шорык-влак верч Мый илышемат пуэм.
16 Мыйын вес шорык-влакемат улыт, нуно тиде кудывече гыч огытыл, Мый нунымат кӱтышаш улам. Нунат Мыйын йӱкем колыт, тыге ик кӱтӱ да ик Кӱтӱчӧ лиеш.
17 Илышем угыч налаш манын, Мый тудым пуэм, садлан Ача Мыйым йӧрата.
18 Мый дечем илышым нигӧ ок нал, Мый тудым Шке пуэм. Тудым пуаш властем уло, тудым мӧҥгеш налашат властем уло. Ачам Мылам тыге ышташ кӱштен».
19 Тыге манмыжлан кӧра иудей-влак адак кок тӱшкалан шелалтыныт.
20 Нунын кокла гыч шукынжо ойленыт: «Тудын кӧргыштыжӧ ия, Тудо ушдымо лийын. Молан те Тудым колыштыда?»
21 Весышт каласеныт: «Ия кучыман еҥ тыге ок ойло. Сокыр еҥын шинчажым ия почын ок керт».
22 Теле улмаш. Иерусалимыште Храмым уэмдыме пайрем лийын.
23 Иисус храмыште, Соломонын леведышан кудывечыштыже, коштын.
24 Иудей-влак Тудым йыр авыреныт да йодыныт: «Тый мемнам мыняр жап эше умылыдымаште кучет? Тый Христос улат гын, вик каласе».
25 Иисус вашештен: «Мый тыланда каласенам, но те огыда ӱшане. Ачамын лӱмжӧ дене ыштыме пашам Мыйын нерген таныкла.
26 Но кузе Мый тыланда ойленам, те Мыйын шорык-влакем огыдал, сандене огыда ӱшане.
27 Мыйын шорыкем-влак йӱкем колыштыт, Мый нуным палем, да нуно почешем каят.
28 Мый нунылан курымашлык илышым пуэм. Нуно нигунам огыт йом, нуным Мыйын кид гыч нигӧ руалтен ок нал.
29 Нуным Мылам пуышо Ачам чыла дечат кугу. Ачамын кидше гыч нуным нигӧ руалтен налын огеш керт,
30 а Мый да Ача икте улына».
31 Тудым пушташ манын, иудей-влак угыч кӱм руалтеныт.
32 Иисус каласен: «Мый тыланда Ачам деч лекше шуко поро пашам ончыктенам. Кудыж верч Мыйын ӱмбаке кӱм кышкынеда?»
33 Иудей-влак вашештеныт: «Поро пашалан огыл ме Тыйын ӱмбаке кӱм кышкынена, а Юмым мыскылыметлан. Тый, айдеме, Шкендым Юмо манат!»
34 Иисус нунылан каласен: «Тендан законыштыда ”Мый каласенам: те юмо улыда”195 манын возымо огыл мо?
35 Тыгеже Юмын шомакшым колшо-влак юмо маналтыт, а ме палена: Возымаш укеш лектын ок керт.
36 Ача Мыйым святитлен да тӱняшке колтен. Мый Юмын Эрге улам манам гын, кузе те Юмым мыскылет манын кертыда?
37 Мый Ачамын пашажым ом ыште гын, Мылам ида ӱшане.
38 А ыштем гын, Мыйын шомакемлан огыда ӱшане гынат, пашамлан ӱшаныза, тунам паледа да ӱшанеда: Ача Мый денем ушнен шога, а Мый Ача дене ушнен шогем».
39 Нуно адак Тудым кучаш тӧченыт, но Иисус нунын кидышт деч кораҥын.
40 Иисус угыч Иордан эҥер вес велыш каен, кушто Иоанн ондак тынеш пуртен, тудо верыш миен да тушан кодын.
41 Иисус деке шуко еҥ миен. Нуно ойленыт: «Иоанн ик палдарыше палымат ыштен огыл, но мом тудо тиде Еҥ нерген ойлен, чылажат чын».
42 Тушто Иисуслан шукын ӱшаненыт.
11 ГЛАВА
1-16 Лазарьын колымыжо. 17-37 Лазарьын акаж-влакым Иисус лыпландара. 38-44 Иисус Лазарьым ылыжта. 45-57 Иисус ваштареш мутланен келшымаш.
1 Лазарь лӱман ик еҥ черле улмаш. Тудо Вифаний гыч, акак-шӱжарак Мария ден Марфа илыме ял гыч, лийын.
2 Марияже тудо улмаш, кӧ Господьым миро дене шӱрен да Тудын йолжым ӱпшӧ дене ӱштын. Черланыше Лазарь тудын изаже лийын.
3 Шӱжарже-влак Иисуслан каласаш колтеныт: «Господь, Тый кӧм йӧратет, тудо черле».
4 Тидым колмеке, Иисус каласен: «Тиде черланымаш колымашлан огыл, а Юмын чапшылан: тидын гоч Юмын Эргыже чаплана».
5 Марфам, тудын шӱжаржым да Лазарьым Иисус йӧратен.
6 Лазарьын черланымыж нерген колмеке, тиде вереш эше кок кечылан кодын,
7 а вара тунемшыж-влаклан каласен: «Мӧҥгеш Иудейыш каена».
8 Тудлан тунемшыж-влак ойленыт: «Равви, иудей-влак кызыт гына ӱмбакет кӱм кышкен пуштнешт ыле, а Тый угыч тушко кает?»
9 Иисус нунылан вашештен: «Кече кутыш латкок шагат огыл мо? Кӧ кечывалым коштеш, ок шӱртньӧ: тудо тиде тӱнян волгыдыжым ужеш.
10 Кӧ йӱдым коштеш, шӱртня: тудын дене волгыдо ок лий».
11 Тыге ойлымеке, Иисус ешарен: «Мемнан Лазарь йолташна мален колтен, но Мый тудым помыжалтараш каем».
12 Тунемшыж-влак ойленыт: «Господь, мала гын, тугеже тӧрлана».
13 Иисус нунылан Лазарь колымо нерген ойлен, но нуно тыглай малыме нерген каласкала шоненыт.
14 Тунам Иисус вик каласен: «Лазарь колен.
15 Мый тушто лийын омыл, сандене тендан верч куанем: ынде те ӱшанаш тӱҥалыда. Но ынде тудын деке каена».
16 Йыгыр манын лӱмдымӧ Фома моло тунемше-влаклан каласен: «Меат каена да Иисус дене пырля колена».
17 Тушко мийымеке, Лазарь ынде нылымше кече шӱгарыште кийымым Иисус пален налын.
18 Вифаний Иерусалим воктенак, иктаж латвич стадий196 нарыште лийын,
19 да изашт верч ойгырымо деч лыпландараш Марфа ден Мария деке шуко иудей миен улмаш.
20 Иисус толмо нерген колмеке, Марфа Тудым вашлияш лектын. А Мария мӧҥгыштӧ шинчен.
21 Марфа Иисуслан каласен: «Господь, Тый тыште лият ыле гын, мыйын изам ок коло ыле!
22 Но мый кызытат палем: Тый мом Юмо деч йодат, Тудо Тылат пуа».
23 Иисус тудлан ойлен: «Тыйын изат ылыж кынелеш».
24 Марфа вашештен: «Палем, пытартыш кечын ылыж кынелтыме годым ылыжеш».
25 Иисус каласен: «Мый ылыжмаш да илыш улам. Кӧ Мылам ӱшана, тудо кола гынат, илаш тӱҥалеш.
26 А кӧ ила да Мылам ӱшана, нигӧ нигунам ок коло. Тидлан тый ӱшанет?»
27 Марфа ойлен: «Туге, Господь. Тый Христос, Юмын Эрге, Кӧ тӱняшке толшаш, Тудо улат манын ӱшанем».
28 Тыге ойлымеке, Марфа каен, Мария шӱжаржым ӧрдыжкӧ ӱжын да каласен: «Туныктышо тыште, Тудо тыйым ӱжеш».
29 Мария, тидым колын, писын кынелын да Иисус деке каен.
30 Иисус але ялыш пурен огыл, а кушто Тудым Марфа вашлийын, тудо верыштак лийын.
31 Мариян писын кынелмыжым да лектын кайымыжым ужмеке, пӧртыштӧ пырля лийше да тудым лыпландарыше иудей-влак почешыже каеныт, тудо шӱгар деке шорташ кая шоненыт.
32 А Мария, Иисус улмо верыш мийымеке, Тудым ужын, йол воктекыже кумык возын да каласен: «Господь, Тый тыште лият ыле гын, изам ок коло ыле!»
33 Тудын шортмыжым да тудын дене пырля толшо иудей-влакын шортмыштым ужын, Шкеат шӱлыкаҥын да кумылжо тодылалтын.
34 Тудо каласен: «Те Лазарьым кушан пыштенда?» Нуно вашештеныт: «Господь, миен ончал».
35 Иисусын шинчавӱдшӧ лектын.
36 Иудей-влак ойленыт: «Ончыза, кузе тудым йӧратен».
37 А нунын кокла гыч южышт каласеныт: «Тудо сокырын шинчажым почын. Лазарь ынже коло манын, Тудо иктаж-мом ыштен ок керт ыле мо?»
38 Адакат шӱлыкаҥын, Иисус шӱгар деке миен. Шӱгар курык кӧргыштӧ лийын, аҥжым кӱ петырен.
39 Иисус каласен: «Кӱм кораҥдыза». Колышын Марфа шӱжарже Тудлан ойлен: «Господь, ынде ӱпшаш тӱҥалын, колымыжлан нылымше кече».
40 Иисус тудлан вашештен: «Ӱшанет гын, Юмын чапшым ужат манын, Мый тыланет ойлен омыл мо?»
41 Кӱм колышо кийыме шӱгар аҥ деч кораҥденыт. Иисус пылпомышко ончалын да каласен: «Ачай, Мыйым колметлан Тылат тауштем.
42 Мыйым эре колат манын палем, но Мыйым Тыйын колтыметлан ӱшанышт манын, йыр шогышо еҥ-влаклан кӧра тыге ойлышым».
43 Тыге каласымеке, виян йӱк дене кычкыралын: «Лазарь, лек!»
44 Колышо лектын, кидше да йолжо тойымо вынер дене пӱтырымӧ лийын, шӱргыжӧ шовыч дене вӱдылмӧ. Иисус нунылан каласен: «Тудым рудыза да колтыза».
45 Мария деке мийыше да Иисус мом ыштымым ужшо иудей-влак кокла гыч шукынжо Иисуслан ӱшаненыт.
46 Но южышт фарисей-влак деке каеныт да Иисус мом ыштыме нерген каласкаленыт.
47 Архиерей ден фарисей-влак Синедрионым погеныт да ойленыт: «Мыланна мом ышташ? Тиде Еҥ палдарыше палым шуко ышта.
48 Тудым тыгак кодена гын, чылан Тудлан ӱшанаш тӱҥалыт. Тунам римлян-влак толыт да мемнан калыкнамат, святой вернамат пытарат».
49 Нунын кокла гыч иктыже, Каиафа, тудо ийысе архиерей, нунылан каласен: «Нимом те огыда пале!
50 Уло калык пытымешке, калык верч ик еҥ кола гын, мыланна сайрак лиеш манын огыда умыло».
51 Тиде шкенжын шонымыжо лийын огыл, тиде ийын архиерей лийынат, пророкла ойлен:
52 Иисус калык верч, да тиде калык верч веле огыл, а Юмын шаланен илыше икшывыж-влакымат иктыш ушашлан колышаш.
53 Тиде кече гыч нуно Иисусым пушташ шонен пыштеныт.
54 Садлан кӧра иудей-влак коклаште Иисус Шкенжым палдарен коштын огыл. Тушеч ир мланде воктенысе кундемыш, Ефраим лӱман олашке, каен да тушан тунемшыж-влак дене пырля кодын.
55 Иудей-влакын Кугечышт лишемын. Эрныме йӱлам пайрем деч ончыч шукташ манын, уло эл гыч шукышт Иерусалимыш каеныт.
56 Нуно Иисусым кычалыныт да, храм кундемыште шогышыла, шке коклаштышт ойленыт: «Кузе шонеда? Тудо пайремыш ок тол мо?»
57 Архиерей да фарисей-влак кӱштеныт улмаш: Иисусым кучаш манын, Тудын кушто улмыжым кӧ пала, увертарышаш.
12 ГЛАВА
1-8 Иисусын йолжым шӱрымаш. 9-11 Лазарьым пушташ кутырен келшымаш. 12-19 Иисус Иерусалимыш миен шуэш. 20-36 Иисус Шкенжын колышашыж нерген каласкала. 37-43 Иудей-влакын ӱшаныдымышт. 44-50 Иисусын шомакше айдемым титаканыш луктеш.
1 Иисус Кугече деч куд кече ончыч Вифанийыш, колымаш гыч Тудын ылыжтыме Лазарьын илыме верыш, толын.
2 Тушто Иисус лӱмеш кас кочкышым эртареныт. Марфа уна-влакым ончен, а Иисус дене пырля ӱстелтӧрыштӧ улшо-влак коклаште иктыже Лазарь лийын.
3 Тунам Мария пеш шергакан ик кремга яндар нард миром налын, Иисусын йолешыже шӱрен да шке ӱпшӧ дене ӱштын. Уло пӧрт тамле миро пуш дене темын.
4 Иисусын тунемшыж-влак кокла гыч иктыже, Искариот манме Симонын Иудаже, – варажым Иисусым ужалыше – каласен:
5 «Молан тиде миром кум шӱдӧ динарийлан ужалыме да оксажым йорло-влаклан шеледен пуымо огыл?»
6 Йорло-влак верч тургыжланымылан огыл, а тудо вор лийын, садлан тыге ойлен: окса яшлык тудын пеленже улмаш, тушко пыштымым нумалын.
7 Иисус каласен: «Тудым ида азапландаре. Тидым тудо Мыйым тойымо кечылан арален коден.
8 Йорло-влак эре тендан дене лийыт, а Мый тендан дене эре ом лий».
9 Иисус Вифанийыште улмым пален налмеке, шуко иудей тушко толын, но Иисуслан верч гына огыл, а колымаш гыч Тудын ылыжтыме Лазарьымат ужнешт улмаш.
10 Тыге архиерей-влак Лазарьымат пушташ шонен пыштеныт,
11 вет тудлан лийын шуко иудей нунын деч кораҥын да Иисуслан ӱшанен.
12 Пайремыш толшо шуко калык вес кечын, Иисус Иерусалимыш толеш манмым колмеке,
13 пальме укшым налын, Тудын ваштареш лектын да кычкырен: «Осанна! Господь лӱм дене Толшо Израильын Кугыжаже моктымо!»197
14 Иисус, самырык оселым муын, тудын ӱмбаке шинчын. Возымо семын лийын:
15 «Сион ӱдыр, ит лӱд! Теве, самырык оселым кушкыжын, тыйын Кугыжат толеш».198
16 Тӱҥалтыште тунемшыж-влак тидым умылен огытыл, но варарак, Иисусын шке чапышкыже нӧлталтмеке, Тудын нерген тыге возымым да Тудын дене тыге ыштымым нуно шарналтеныт.
17 Иисусын шӱгар гыч Лазарьым ӱжмыжӧ да колымаш гыч ылыжтымыже годым Тудын дене пырля лийше калык мом ужмыж нерген таныклен.
18 Тыгай палдарыше палым ыштымыж нерген еҥ тӱшка колын улмаш, сандене Тудым вашлияш лектын.
19 А фарисей-влак шке коклаштышт ойленыт: «Ужыда мо, нимомат ыштен огыда шукто. Уло тӱня Тудын почеш кая».
20 Пайремыш Юмылан кумалаш толшо-влак коклаште икмынярышт эллин лийыныт.
21 Нуно Филипп деке миеныт – тудыжо Галилейысе Вифсаида гыч лийын – да тудын деч йодыныт: «Пагалыме, ме Иисусым ужнена».
22 Филипп каен да тидын нерген Андрейлан ойлен, а вара Андрей ден Филипп тидын нерген Иисуслан каласеныт.
23 Но Иисус вашештен: «Айдеме Эргын чапланыме жапше шуын.
24 Чынак, чынак тыланда ойлем: шыдаҥ пырче мландыш возеш да ок коло гын, тудо шкетын кодеш, а кола гын, шуко шурным пуа.
25 Кӧ шке чонжым йӧрата, тудо чонжым йомдара, а кӧ тиде тӱняште шке чонжым ужмышудымо, тудо чонжым курымашлык илышлан арален кода.
26 Кӧ Мыланем служитла гын, тек Мыйын почешем кая, кушто Мый улам, туштак тарземат лиеш. Кӧ Мылам служитла гын, тудым Ачам пагала.
27 Ынде чонем моткоч тургыжлана. Мом Мый каласен кертам? Ачай, тиде жап деч Мыйым утаре. Уке, Мый тиде шагатланак кӧра толынам.
28 Ачай, шке лӱметын чапшым ончыкто!» Пылпомыш гыч йӱк шоктен: «Мый тудын чапшым ончыктенам да адак ончыктем».
29 Тушто шогышо калык тидым колын да ойлен: «Тиде кӱдырчӧ». А весышт маныныт: «Тудлан Суксо ойлен».
30 Иисус нунылан вашештен: «Тиде йӱк Мылам верч огыл, калыклан верч лийын.
31 Кызыт тиде тӱнялан судитлымаш толын, ынде тиде тӱнян тӧраже199 поктен колтымо лиеш.
32 А кунам Мый мландӱмбач нӧлталме лиям, Мый чылам Шке декем ӱжын налам».
33 Нине шомакше дене Тудо кузе колышашыжым палдарен.
34 Калык вашештен: «Христос курым-курымеш лиеш манын, ме закон гыч палена. Айдеме Эрге нӧлталме лийшаш манын, кузе Тый ойлет? Тиде Айдеме Эргыже кӧ?»
35 Иисус нунылан каласен: «Эше кӱчык жап волгыдо тендан дене лиеш. Пычкемыш тендам ынже авалте манын, волгыдо годым коштса. Кӧ пычкемыште коштеш, кушко кайымыжым ок пале.
36 Волгыдын икшывыж-влак лияш манын, волгыдо тендан дене улмо годым волгыдылан ӱшаныза». Тидым каласымеке, Иисус нунын шинча ончыч йомын.
37 Еҥ-влак ончылно Иисус палдарыше палым тынар ончыктен гынат, Тудлан ӱшанен огытыл,
38 вет пророк Исаиян шомакше шукталтшаш улмаш. Исаия ойлен: «Господь, мемнан ойлымылан кӧ ӱшанен? Господьын куатше кӧлан почылтын?»200
39 Нунын ӱшанен кертдымыштын амалжым Исаия вес вере ойлен:
40 «Тудо шинчаштым сокырым ыштен да шӱмыштым кӱш савырен, Садлан шинчашт дене огыт уж, шӱмышт дене огыт умыло. Мыланем нуным паремдаш манын, Мый декем огыт савырне».201
41 Иисусын чапшым ужын, Исаия тыге каласен. Иисус нерген тудо ойлен.
42 Туге гынат вуйлатыше-влак кокла гычат Иисуслан шукын ӱшаненыт, но синагог гыч ынышт кораҥде манын, фарисей-влаклан лийын, ӱшанымыштым почын ойлен огытыл.
43 Нуно еҥ ончылно чапланымым Юмо деч налме чап деч утларак акленыт.
44 Иисус виян йӱк дене каласен: «Мыланем ӱшаныше Мылам огыл, а Мыйым Колтышылан ӱшана.
45 Мыйым ужшо Мыйым Колтышымат ужеш.
46 Мый волгыдо улам, Мыланем ӱшаныше кокла гыч иктат пычкемышеш ынже код манын, тиде тӱняшке толынам.
47 Кӧ Мыйын шомакем колыштеш, но ок ӱшане, тудым титаканыш ом лук: Мый тӱням титаканыш лукташ огыл, а утараш толынам.
48 Кӧ Мыйым шкеж деч кораҥда да шомакем шӱмышкыжӧ ок пыште, тудын титаканыш лукшыжо уло: Мыйын ойлымо шомакем пытартыш кечын тудым титаканыш луктеш.
49 Вет Шке гыч огыл ойленам, а мом каласаш да мом ойлаш Мыйым колтышо Ача Мылам кӱштен.
50 Мый палем: Тудын кӱштымыжӧ – курымашлык илыш, тыгеже мом ойлем, Ачан Мылам каласымыже семын ойлем».
13 ГЛАВА
1-20 Иисус тунемшыж-влакын йолыштым мушкеш. 21-30 Иисус Тудым кӧ ужалыме нерген ойла. 31-35 У кӱштымаш. 36-38 Петрын кораҥмыжым ончык ужын ойлымаш.
1 Кугече пайрем деч ончыч Иисус, Шкаланже тиде тӱня гыч Ача деке куснымо жап шумым паленат, тиде тӱняште лийше йӧратыме еҥже-влаклан мучаш марте йӧратымашым ончыктен.
2 Кас кочкыш жап шумеке, Иисусым ужалаш шонымым Искариот манме Симонын Иуда эргыжын шӱмышкыжӧ диавол пыштен шуктен улмаш.
3 Иисус пален: Ача Тудын кидыш чылажымат пуэн, Тудо Юмо дечын толын да ынде Юмо декак кая.
4 Сандене ӱстелтӧр гыч кынелын, ӱмбал вургемжым кудашын да шӱргышовычым ӱшталын.
5 Вара атыш вӱдым пыштен, тунемшыж-влакын йолыштым мушкаш да ӱшталме шӱргышовычшо дене ӱшташ тӱҥалын.
6 Симон-Петр деке Тудо миен. Тудыжо ойлен: «Господь, Тый мыйын йолем мушнет мо?»
7 Иисус вашештен: «Мом Мый ыштем, тый эше от умыло, но вара умылет».
8 Петр ойлен: «Тый мыйын йолем курымеш от муш!» Иисус вашештен: «Тыйым ом муш гын, Мый денем тыйын ужашет ок лий».
9 Симон-Петр каласен: «Господь, йолем веле огыл, кидемат, вуемат муш!»
10 Иисус каласен: «Мушкылтшо еҥ тӱрыснек яндар, тудлан йол деч молым мушмо ок кӱл. Те яндар улыда, но чылан огыл».
11 Кӧ Тудым ужала, Иисус пален, сандене «Те чылан огыл яндар улыда» манын каласен.
12 Нунын йолыштым мушмеке, Иисус ӱмбал вургемжым чиен, ӱстелтӧрыш пӧртылын да каласен: «Мом Мый тыланда ыштышым, те умыледа?
13 Те Мыйым Туныктышо да Господь маныда. Чын ойледа, Мый Туныктышо да Господь улам.
14 Мый, Туныктышо да Господь, тендан йолдам мушкынам гын, тугеже теат икте-весыдан йолдам мушшаш улыда.
15 Кузе Мый тыланда ыштенам, теат тугак ыштыза манын, Мый тыланда корным ончыктенам.
16 Чынак, чынак тыланда ойлем: тарзе шке озаж деч кугу огыл да колтымат колтышыж деч кугу огыл.
17 Ынде тидым паледа. Тыгак ышташ тӱҥалыда гын, пиалан лийыда.
18 Чыланда нерген ом ойло: Мый ойырен налме еҥем-влакым палем. Но Возымаште каласыме: ”Мый денем пырля киндым кочшо Мыйын ӱмбак йолтаганжым нӧлталын”.202 Тиде шомак шукталтшаш.
19 Тыге лиймеке, тиде Мый Улам ӱшаныза манын, Мый кызыт, тыге лийме деч ончыч, тыланда тидым ойлем.
20 Чынак, чынак тыланда ойлем: Мыйын колтымо айдемым кӧ порын вашлиеш, Мыйым порын вашлиеш; а кӧ Мыйым порын вашлиеш, Мыйым Колтышым порын вашлиеш».
21 Тидым ойлымеке, Иисусын чонжо моткоч пудыранен. Тудо вик каласен: «Чынак, чынак тыланда ойлем, тендан кокла гыч иктыже Мыйым ужала».
22 Кӧн нерген ойла манын умылыде, тунемшыж-влак икте-весе ӱмбаке онченыт.
23 Тунемшыж-влак кокла гыч иктыже – кӧм Иисус поснак йӧратен – Иисус деке эн лишне лийын.
24 Кӧн нерген ойла, йодшо манын, Симон-Петр тудлан вуйым савалтен.
25 Иисусын оҥешыже эҥертен, тунемше йодын: «Господь, тидыже кӧ?»
26 Иисус вашештен: «Тушкалтен, кинде катышым кӧлан пуэм, тудо». Иисус кинде катышым тушкалтен да Искариот манме Симонын Иуда эргыжлан пуэн.
27 Иуда кинде катышым налын, да сатана тунамак кӧргышкыжӧ пурен. Иисус Иудалан каласен: «Мом ыштынет, вашкерак ыште».
28 Молан тудлан тидым ойлен, ӱстелтӧрысӧ-влак кокла гыч нигӧ умылен огыл.
29 Окса яшлык Иуда дене улмаш, садлан шкаланышт пайремлан мо кӱлешым налаш але иктаж-мом йорло-влаклан пуэдаш Иисус кӱшта манын, южышт шоненыт.
30 Кинде катышым налмеке, Иуда тунамак лектын каен. Йӱд лийын.
31 Иуда лекмеке, Иисус каласен: «Теве ынде Айдеме Эрге чапланен, да Тудын гоч Юмо чапланен.
32 Юмын чапше Айдеме Эргын гоч почылтын гын, Юмат Тудын чапшым Шкенжын гоч ончыкта, да тидым вашке ышта.
33 Икшыве-влак, тендан дене пырля Мый эше кӱчык жап лиям. Те вара Мыйым кычалаш тӱҥалыда, но мом Мый иудей-влаклан ойленам, кызыт тыландат ойлем: кушко Мый каем, тушко те миен огыда керт.
34 Мый тыланда у кӱштымашым пуэм: икте-весыдам йӧратыза. Кузе Мый тендам йӧратенам, теат тугак икте-весыдам йӧратыза.
35 Тендан коклаште йӧратымаш лиеш гын, Мыйын тунемшем улмыдам чылан палат».
36 Иисус деч Симон-Петр йодын: «Господь, кушко Тый кает?» Иисус вашештен: «Кушко Мый каем, кызыт тый Мыйын почешем миен от керт, но варарак миет».
37 Петр Тудлан ойлен: «Господь, молан мый Тыйын почешет кызыт миен ом керт? Мый Тыйын верч чонемат пыштем».
38 Иисус каласен: «Мыйын верч чонетым пыштет? Чынак, чынак тыланет ойлем: агытан муралтымешке, Мыйым ом пале манын, тый кум гана каласет».
14 ГЛАВА
1-14 Ача деке корно. 15-31 Иисус Святой Шӱлышым пуаш сӧра.
1 «Тек тендан шӱмда ок тургыжлане. Юмылан ӱшаныза да Мылам ӱшаныза.
2 Ачамын пӧртыштыжӧ илыме вер шуко уло. Тыге огыл гын, Мый тыланда ”Верым ямдылаш каем” манын каласем ыле.203
3 Мый каем да тыланда верым ямдылем, а вара, кушто Мый улам, теат тушто лийза манын, Мый мӧҥгеш пӧртылам да тендам Шке декем налам.
4 А кушко Мый каем, те паледа, корнымат паледа».
5 Фома каласен: «Господь, Тый кушко кает, ме огына пале. Кузе ме корным пален кертына?»
6 Иисус вашештен: «Мый корно, чын да илыш улам. Мыйын гоч огыл гын, Ача деке иктат миен огеш керт.
7 Те Мыйым паледа ыле гын, Ачамат паледа ыле. Тиде жап гыч те Тудым паледа, Тудым ужында».
8 Филипп ойлен: «Господь, мыланна Ачам ончыкто, тиде мыланна сита».
9 Иисус тудлан каласен: «Мый тынар жап тендан дене улам, а тый, Филипп, Мыйым от пале? Кӧ Мыйым ужын, тудо Ачам ужын. Кузе тый ”Мыланна Ачам ончыкто” манын ойлет?
10 Мый Ача дене, а Ача Мый денем ушнен шогымылан от ӱшане? Мом Мый тыланда ойлем, Шке гыч огыл ойлем: Мый денем ушнен шогышо Ача шке пашажым ышта.
11 Мыланем ӱшаныза: Мый Ача дене ушнен шогем, Ача Мый денем ушнен шога. А Мыйын шомакемлан огыда ӱшане гын, ыштыме пашамлан кӧра Мыланем ӱшаныза.
12 Чынак, чынак тыланда ойлем: мом Мый ыштем, Мылам ӱшанышат тудымак ышташ тӱҥалеш да тиддеч кугуракымат ышташ тӱҥалеш, вет Мый Ачам деке каем.
13 Мыйын лӱм дене Ача деч мом йодыда гын, Мый чылажымат шуктем, да тидын дене Ачан чапше Эргыж гоч коеш.
14 Мыйын лӱмем дене иктаж-мом йодыда гын, Мый тудым ыштем.
15 Те Мыйым йӧратеда гын, Мыйын кӱштымем шуктыза.
16 Мый Ача деч сӧрвален йодам, да Тудо тыланда вес Йывыртыктышым пуа, Тудыжо тендан дене пырля курымеш лиеш.
17 Тиде – Чынын Шӱлышыжӧ, тӱня Тудым налын ок керт, вет Тудым ок уж да ок пале. Но те Тудым паледа: Тудыжо тендан дене кодеш да тендан дене ушнен шога.
18 Мый тендам тулыкеш ом кодо, тендан деке толам.
19 Эше икмыняр жап, да тӱня Мыйым ок уж, а те Мыйым ужыда: Мый илем, да теат илаш тӱҥалыда.
20 Тудо кечын те умыледа: Мый Ачам дене ушнен шогем, те Мый денем ушнен шогеда, а Мый тендан дене ушнен шогем.
21 Мыйын кӱштымаш-влакем кӧн уло да нуным кӧ шукта, тудо Мыйым йӧрата. А кӧ Мыйым йӧрата, Ачам тудым йӧраташ тӱҥалеш, Мыят тудым йӧратем да тудлан Шкемым палдарем».
22 Искариот огыл Иуда ойлен: «Господь, тиде кузе? Молан Тый Шкендым мыланна палдарынет, а тӱнялан огыл?»
23 Иисус вашештен: «Кӧ Мыйым йӧрата, тудо Мыйын шомакем шукта. Ачам тудым йӧраташ тӱҥалеш, Ме тудын деке миена, тушто Шкаланна илыме верым ыштена.
24 Кӧ Мыйым ок йӧрате, шомакем ок шукто. А колыштмо шомакда Мыйын огыл, а Мыйым колтышо Ачан.
25 Тидым Мый тыланда тендан дене лиймем годым ойленам.
26 А Ача Мыйын лӱмем дене Йывыртыктышым, Святой Шӱлышым, колта. Тудыжо тендам чылалан туныкта да, мом Мый ойленам, тыланда чылажымат ушештара.
27 Тыланда тыныслыкым кодем, Шкемын тыныслыкем тыланда пуэм; тӱня пуымо семын огыл Мый пуэм. Тек тендан шӱмда ок пудыране да ок лӱд.
28 Мый каем, но тендан деке угыч толам манын, ойлымем те колда. Те Мыйым йӧратеда гын, ”Ача деке каем” каласымемлан куанеда ыле, вет Ачам Мый дечем кугу.
29 Тыге лийме деч вара те ӱшаныза манын, Мый тидын нерген ончылгоч ойленам.
30 Тылеч вара Мый тендан дене шуко мутланаш ом тӱҥал: тиде тӱнян тӧраже ынде лишемеш. Мыйын ӱмбалне тудын нимогай властьше уке.
31 Но тӱня палыже: Мый Ачам йӧратем да кузе Тудо Мылам кӱштен, туге ыштем. Кынелза, тышеч каена».
15 ГЛАВА
1-17 Виноград пушеҥге дене таҥастарымаш. 18 – 16:4 Иисуслан ӱшаныше-влакым тӱнян ужмышудымыжо.
1 «Мый чын виноград пушеҥге улам, а Мыйын Ачам – виноградым куштышо.
2 Мыйын саскам пуыдымо чыла укшем Тудо пӱчкын ойыра, а саска пуышо чыла укшым, саскаже шукырак лийже манын, эрыкта.
3 Те ынде ару улыда: Мыйын ойлымо шомакем тендам эрыктен.
4 Мый денем ушнен шогыза, тунам Мыят тендан дене ушнен шогем. Кузе укш шке семынже, пушеҥге дене ушнен шогыде, саскам пуэн ок керт, тугак теат, Мый денем ушнен огыда шого гын, саскам пуэн огыда керт.
5 Мый виноград пушеҥге улам, а те – укш-влак. Кӧ Мый денем ушнен шога да кӧн дене Мыят ушнен шогем, тудо шуко саскам пуа. Мый дечем посна те нимом ыштен огыда керт.
6 Кӧ Мый денем ушнен ок шого, тудо укш семын ӧрдыжкӧ кудалталтеш да кошка. А тыгай укш-влакым погат, тулышко кышкат, да нуно йӱлат.
7 А те Мый денем ушнен шогеда да Мыйын шомакем-влак тендан дене ушнен шогат гын, мом шонеда, тудым йодса, да чыла йодмыдам налыда.
8 Кунам те шуко саскам пуэда да Мыйын тунемшем лийыда, тыгай годым Ачам чаплана.
9 Кузе Мыйым Ача йӧратен, тугак Мыят тендам йӧратенам. Мыйын йӧратымаштем кодса.
10 Мый кузе Ачамын кӱштымыжым шуктен шогенам да Тудын йӧратымаштыже кодам, тугак теат, Мыйын кӱштымем шуктен шогеда гын, йӧратымаштем кодыда.
11 Мыйын куанем тендан лийже да тендан куанда тичмаш лийже манын, Мый тидым тыланда ойленам.
12 Теве Мыйын кӱштымем: кузе Мый тендам йӧратенам, икте-весыдам туге йӧратыза.
13 Йолташыж-влак верч илышыжым пуымо деч кугу йӧратымаш иктынат уке.
14 Мом Мый тыланда кӱштем, тудым шуктеда гын, те йолташем улыда.
15 Ынде тендам тарзе манын ом лӱмдӧ, вет озажын ыштымыжым тарзе ок пале. Мый тендам йолташ маньым: мом Ачам деч колынам, Мый тыланда чылажымат палдаренам.
16 Те огыл Мыйым ойырен налында, мый тендам ойырен налынам, те кайыза, саскам пуыза да саскада аралалтше манын, тендам шогалтенам. Тыге ыштеда гын, Ача деч мом гына Мыйын лӱм дене йодыда, тыланда чыла пуа.
17 Тидым тыланда кӱштем: икте-весыдам йӧратыза.
18 Тӱня тендам ужмышудымо лиеш гын, шарныза: тендан деч ончычак Мыйым ужмышудымо лийын.
19 Те тӱня деч лийыда ыле гын, тудо шкенжыным йӧрата ыле. Но те тӱня деч огыдал, а Мый тендам тӱня деч ойырен налынам, сандене тудын тендам ужмыжо ок шу.
20 Шарныза, тарзе шке озаж деч кугу огыл манын, Мый тыланда ойленам. Мыйым поктылыныт гын, тендамат поктылаш тӱҥалыт. Мыйын шомакем шуктеныт гын, тенданымат шукташ тӱҥалыт.
21 Но чыла тидым нуно тыланда Мыйын лӱмемлан лийын ыштат, вет Мыйым Колтышым огыт пале.
22 Мый ом тол да нунылан ом ойло ыле гын, нуно титакан огыт лий ыле, а ынде нуно языкыштым чыныш луктын огыт керт.
23 Мыйым ужмышудымо еҥ Ачамымат ужмышудымо.
24 Мый нунын коклаште нигӧ весе ыштен кертдыме пашам ом ыште ыле гын, титакан огыт лий ыле. Но ынде нуно Мыйын ыштымем ужыныт да Мыйымат, Мыйын Ачамат ужмышудымо лийыныт.
25 Нунын законысо мут-влак шукталтышт манын, тыге лийын. Туштыжо возымо: ”Амал деч посна Мыйым ужмышудымо лийыныт”.204
26 А Ача деч Мыйын колтымо Йывыртыктыше – Ача деч лекше Чынын Шӱлышыжӧ – тендан деке толмеке, Мыйын нерген таныклаш тӱҥалеш.
27 Теат Мыйын нерген таныкледа, вет те тӱҥалтыш гычак Мый денем улыда.
16 ГЛАВА
5-16 Святой Шӱлыш нерген. 17-24 Шӱлык куаныш савырна. 25-33 Иисус тӱням сеҥен.
1 Тидым Мый тыланда ида ондалалт манын ойленам.
2 Тендам синагог-влак гыч поктен луктыт, да тугай жап лиеш, кунам пуштедышыда-влак тидын дене Юмылан служитлена шонат.
3 Ачамат, Мыйымат огыт пале, садлан нуно тыге ыштат.
4 Тыгай жап толмеке, тидын нерген Мыйын каласымем шарныза манын, тыланда тидым ойленам. Але марте тендан дене пырля лийынам, сандене тидын нерген ончыч ойлен омыл.
5 Ынде Мыйым Колтышо деке каем, а кушко кает манын, тендан кокла гыч нигӧ Мый дечем ок йод:
6 тидым тыланда каласымемлан кӧра шӱмда шӱлык дене темын.
7 Но Мый чыным ойлем: Мыйын кайымем тыланда сайрак лиеш. Мый ом кай гын, тендан деке Йывыртыктыше ок тол; а каем гын, Тудым тендан деке колтем.
8 Тудо, толмекыже, язык, чын да суд шотышто тӱнян йоҥылыш шонымыжым чарашке луктеш:
9 язык шотышто – Мыланем огыт ӱшане, языкше тиде;
10 чын шотышто – Мый Ачам деке каем да тылеч вара те Мыйым огыда уж, чынже тиде;
11 суд шотышто – тиде тӱнян тӧражым ынде судитлыме, судшо тиде.
12 Тыланда ойлышашем эше шуко уло, но кызытеш тидым шыҥдарен огыда керт.
13 Но кунам Тудо, Чынын Шӱлышыжӧ, толеш, тендам чыла чынлан туныкта, вет мом Тудо каласа, Шке гыч огыл ойла: мом колеш, тудым каласа да тыланда ончыкылыкым увертара.
14 Тудо Мыйын чапем почын ончыкта, вет мом Тудо тыланда увертара, чыла Мый дечем налеш.
15 Мо Ачан уло, чылажат Мыйын. Теве молан ”Мый дечем налеш да тыланда увертара” манын каласышым.
16 Икмыняр жап эрта, да те Мыйым огыда уж, но шукак ок эрте, те Мыйым угыч ужыда, вет Мый Ача деке каем».
17 Тунам тунемшыж-влак южышт шке коклаштышт ойленыт: «Икмыняр жап эрта, да те Мыйым огыда уж, но шукак ок эрте, те Мыйым угыч ужыда манмыж дене Тудо мом каласынеже? Молан ”Мый Ача деке каем” манеш?»
18 Нуно икте-весе деч йодыныт: «Икмыняр жап манмыже мо тиде тыгай? Мо нерген Тудо ойла, ме огына умыло».
19 Тудын деч йодаш шонымыштым Иисус пален, сандене каласен: «Икмыняр жап эрта, да те Мыйым огыда уж, но шукак ок эрте, те Мыйым угыч ужыда манмем нерген те икте-весе деч йодыда мо?
20 Чынак, чынак тыланда ойлем: те шорташ да ойгыраш тӱҥалыда, а тӱня куанаш тӱҥалеш. Те шӱлыкаҥыда, но тендан шӱлыкда куаныш савырна.
21 Азам ыштыме годым ӱдырамаш йӧслана, вет тудын жапше шуын, но, азам ыштымеке, тӱняшке айдеме шочмылан куана да йӧсланымыж нерген ынде ок шарне.
22 Теат ынде шӱлыкан улыда, но Мый тендам адак ужам, тунам шӱмда куан дене темеш, тиде куаным тендан деч нигӧ шупшын ок нал.
23 Тудо кечын те Мылам нимогай йодышым огыда пу. Чынак, чынак тыланда ойлем: Мыйын лӱмем дене Ача деч мом йодыда, тыланда чыла пуа.
24 Те але марте Мыйын лӱмем дене нимом йодын огыдал. Йодса – тунам налыда, да тендан куанда тичмаш лиеш.
25 Мый тыланда тидым туштен ойленам, но жап шуэш, кунам Мый туштен ойлаш ом тӱҥал, а Ача нерген вик увертарем.
26 Тудо кечын те Мыйын лӱмем дене йодаш тӱҥалыда, а Мый тендан верч Ачам сӧрвалаш тӱҥалам манын ом ойло.
27 Те Мыйым йӧратеда да Юмо деч толмемлан ӱшанеда, садлан Ача Шке тендам йӧрата.
28 Мый, Ача деч лектын, тӱняш толынам. Кызыт, тӱням коден, Ача деке каем».
29 Тудлан тунемшыж-влак каласеныт: «Теве ынде Тый раш, туштыде, ойлет.
30 Ынде ме палена: Тый чыла шинчет да нигӧн йодышыжо Тылат ок кӱл. Сандене ме ӱшанена: Тый Юмо деч толынат».
31 Иисус каласен: «Ынде ӱшанеда?
32 Теве жап шуэш, тиде жап ынде шуын, кунам те кажныже шке велкыда шаланен пытеда да Мыйым шкетем кодеда. Но Мый шкет омыл, Мый денем пырля Ача.
33 Мый денем ушнен шогымаште тендан тыныслыкда лийже манын, тыланда тидым ойленам. Тӱняште те орланаш тӱҥалыда, но лӱддымӧ лийза: Мый тӱням сеҥенам».
17 ГЛАВА
1-26 Иисусын кумалмыже
1 Тыге манмеке, Иисус пылпомышко ончалын да каласен: «Ачай, жап шуын, Эргыч Тыйын чапетым ончыктыжо манын, Тудын чапшым ончыкто.
2 Кӧмытым Тудлан ӱшанен пуэнат, чылалан курымашлык илышым пуыжо манын, Тый Тудын кидышкыже чыла еҥым пуэнат.
3 А курымашлык илыш – тиде Тыйым, ик чын Юмым, да Тыйын колтымо Иисус Христосым палымаш.
4 Тыйын ӱшанен пуымо пашатым шуктен, Мый чапетым мландӱмбалне ончыктенам.
5 Тӱня тӱҥалме деч ончыч Тый денет Мыйын могай чапем лийын, ынде тудо чап денак Тый, Ачай, Мыйым Шке ончылнет чапландаре.
6 Тый тӱня гыч Мылам еҥ-влакым пуэнат, да Мый нунылан лӱметым палдаренам. Нуно Тыйын лийыныт, нуным Мылам пуэнат. Нуно Тыйын шомакетым кученыт.
7 Ынде нуно палат: мом Тый Мылам пуэнат, чылажат Тый дечет лектын.
8 Мо ойлышашым Мылам пуэнат, чыла нунылан каласкаленам, тидым нуно порын вашлийыныт, Тый дечет толынам манын, нуно чынжымак умылат, да Мыйым Тыйын колтымылан ӱшанат.
9 Мый нунын верч сӧрвалем, тӱня верч огыл сӧрвалем, а кӧм Тый Мылам пуэнат, нунын верч, вет нуно Тыйын улыт,
10 да мо Мыйын уло – чылажат Тыйын, а мо Тыйын уло – Мыйын. Нунын гоч Мый чапланенам.
11 Тылеч вара Мый тӱняште омыл, Тый декет мием, а нуно тӱняште кодыт. Святой Ачай! Кузе Ме икте улына, нунат тугак икте лийышт манын, Мылам пуымет-влакым шке лӱмешет арален кодо.
12 Тӱняште нунын дене лиймем годым Мылам пуымет-влакым лӱмешет Мый араленам да сакленам: Возымаш шукталтше манын кӧ йомшаш улмаш, тудак веле пытен, моло нигӧ йомын огыл.
13 А ынде Тый декет мием. Мыйын тичмаш куанем нунын лийже манын, тидым тӱняште ойлем.
14 Мый Тыйын шомакетым нунылан каласкаленам да тӱня нуным ужмышудымо лийын, вет кузе Мый тӱня деч омыл, нунат тӱня деч огытыл.
15 Тӱня деч нуным нал манын, Мый ом сӧрвале, осал деч нуным арале манын сӧрвалем.
16 Кузе Мый тӱня деч омыл, нунат тӱня деч огытыл.
17 Чынет дене нуным святитле. Тыйын шомакет – чын.
18 Кузе Тый Мыйым тӱняшке колтенат, тугак Мыят нуным тӱняшке колтенам.
19 Нунат чын дене святитлалтышт манын, нунын верч Мый Шкемым Шке пуэм.
20 Нунын верч веле огыл Мый сӧрвалем, нунын шомакыштлан кӧра Мыланем ӱшаныше-влак верчат сӧрвалем.
21 Тек нуно чылан икте лийыт. Кузе Тый, Ачай, Мый денем ушнен шогет да кузе Мый Тый денет ушнем, тек нунат, Мемнан дене ушнен, икте лийыт. Тунам Мыйым Тый колтенат манын, тӱня ӱшана.
22 Кузе Ме Тый денет икте улына, тугак нунат икте лийышт манын, Мыланем пуымо чапетым Мый нунылан пуэнам.
23 Кунам Мый нунын дене ушнен шогем, а Тый Мый денем ушнен шогет, нуно тӱрыснек икте улыт, тунам тӱня пален налеш: Мыйым Тый колтенат да, кузе Мыйым йӧратет, тугак нунымат йӧратет.
24 Ачай, кушто Мый лиям, Тыйын Мылам пуымо еҥет-влакат тушто Мый денем пырля лийышт манын шонем. Мыйым тӱням негызлыме деч ончычак йӧратыметлан кӧра Мылам пуымо чапетым тек нунат ужышт.
25 Чын ыштыше Ачай! Тӱня Тыйым ок пале, а Мый палем, да нунат Мыйым Тыйын колтыметым паленыт.
26 Мыйым йӧратыме гай йӧратымашет нунын чоныштышт лийже шонем, Шкеат нунын дене ушнен шогынем, сандене нунылан Тыйын лӱметым палдаренам да умбакыжат палдарем».
18 ГЛАВА
1-11 Иисусым ужалымаш да руалтен кучымаш. 12-27 Архиерей ончылно йодыштмаш. Петрын кораҥмыже. 28-38 Пилатын йодыштмыжо. 39 – 19:16 Иисусым пушташ пунчалмаш.
1 Тыге каласымеке, Иисус тунемшыж-влак дене пырля Кедрон йогын вес могырыш каен. Тушто сад лийын, да Иисус ден тунемшыж-влак тушко пуреныт.
2 Иудат, Иисусым ужалыше, тиде верым пален. Иисус тунемшыж-влак дене чӱчкыдынак тушан погынен улмаш.
3 Теве Иуда, сарзе тӱшкам, тыгак архиерей ден фарисей-влакын колтымо тарзе-влакым пырля налын, тушко миен. Нунын понарышт, факелышт да саркуралышт лийыныт.
4 Иисус, Шкеж дене мо лийшашым чыла пален, нунын деке лектын да йодын: «Те кӧм кычалыда?»
5 Нуно вашештеныт: «Назорей Иисусым». Иисус ойлен: «Тиде Мый Улам». Тудым ужалыше Иудат нунын дене пырля шоген.
6 «Тиде Мый Улам» манын Иисус каласымеке, нуно шеҥгек чакналтеныт да мланде ӱмбаке йӧрлыныт.
7 Иисус нунын деч угыч йодын: «Те кӧм кычалыда?» Нуно вашештеныт: «Назорей Иисусым».
8 Иисус ойлен: «Тиде Мый Улам манын, тыланда каласышым. Те Мыйым кычалыда гын, ниным колтыза, тек каят».
9 Тыге Тудын Шке каласыме шомакше шукталтын: «Кӧм Тый Мылам пуэнат, нунын кокла гыч иктымат йомдарен омыл».
10 Симон-Петрын кердыже лийын, тудым руалтенат, архиерейын тарзыжын пурла пылышыжым руал ойырен. Тарзыже Малх лӱман лийын.
11 Петрлан Иисус каласен: «Кердетым лодакышкыже пыште. Ачан Мылам пуымо чаше гыч чыла йӱшаш омыл мо?»
12 Тунам вуйлатышыже дене пырля сарзе тӱшка да иудей тарзе-влак Иисусым кученыт да пидыныт.
13 Тудым ондак Каиафан Анна лӱман оньыкугызаже деке намиеныт, Каиафаже тиде ийлан архиерей лийын.
14 Тудак, уло калык олмеш ик еҥын колымыжо сайрак манын, иудей-влаклан каҥашым пуэн улмаш.
15 Иисус почеш Симон-Петр да вес тунемшыже каеныт. Саде тунемшыже архиерейын палымыже улмаш да Иисус дене пырля архиерейын кудывечышкыже пурен,
16 а Петр капка ончылан шоген кодын. Вара вес тунемше, архиерейын палымыже, лектын, капка орол ӱдырамаш дене мутланен келшен да Петрым кудывечыш пуртен.
17 Тунам капкам оролышо тарзе ӱдырамаш Петрлан ойлен: «Тыят тудо Еҥын тунемшыже кокла гыч отыл мо?» «Уке», – манын Петр.
18 Йӱштӧ улмаш. Тарзе да орол-влак тулым ылыжтеныт да ырыктен шогеныт. Петрат нунын воктене ырыктен шоген.
19 Архиерей Иисус деч Тудын тунемшыж-влак да туныктымыж нерген йодыштын.
20 Иисус вашештен: «Мый уло тӱнялан чылан ончылно ойленам. Кушто иудей-влак эре погынат, синагогышто але храмыште, Мый эре туныктенам. Мый шолып нимом ойлен омыл.
21 Тыгеже молан тый Мый дечем йодат? Мом нунылан ойленам, колыштшо-влак деч йод. Мом ойлымем нуно палат».
22 Иисус тыге каласымеке, воктеныже шогышо тарзе-влак кокла гыч иктыже Тудым совен да кычкыралын: «Тый архиерейлан кузе вашештет!»
23 Иисус каласен: «Мый йоҥылыш ойленам гын, йоҥылышем ончыкто. А Мый чыным ойлем гын, молан тый Мыйым кырет?»
24 Тунам Анна Тудым архиерей Каиафа деке пидмымак колтен.
25 А Симон-Петр ырыктен шоген. Петр деч йодыныт: «Тыят Тудын тунемшыж кокла гыч отыл мо?» Тудо ваштареш каласен: «Уке».
26 Архиерейын тарзыж-влак кокла гыч иктыже йодын: «А тыйым огыл мо садыште Тудын дене пырля ужынам ыле?» Петр тиде еҥын родыжын пылышыжым руал ойырен улмаш.
27 Петр адак «Уке» манын. Тунамак агытан муралтен.
28 Иисусым Каиафа деч преторийыш конденыт. Тиде эрдене эрак лийын. Иудей-влак шкешт тушко пурен огытыл, вет шкеныштым амыргыме деч аралынешт да кугече кас кочкышым кочнешт улмаш.
29 Пилат нунын деке лектын да йодын: «Тиде Еҥ ваштареш могай титаклымашда уло?»
30 Нуно вашештеныт: «Осалым огеш ыште гын, ме Тудым тый декет огына кондо ыле».
31 Пилат каласен: «Тудым шке налза да законда почеш судитлыза». Иудей-влак ойленыт: «Мыланна нигӧмат пушташ ок лий».
32 Иисусын каласыме шомакше шукталтше манын, тыге лийын: Тудо кузе колышашыжым ончылгоч палдарен улмаш.
33 Пилат мӧҥгеш преторийыш пурен да Иисусым ӱжыктен. Тудо йодын: «Тый иудей-влакын Кугыжашт улат мо?»
34 Иисус вашештен: «Тидым шке гыч ойлет але Мыйын нерген весе-влак ойленыт?»
35 Пилат вашештен: «Мый иудей улам мо? Шке калыкет да архиерей-влак мылам Тыйым кучен пуэныт. Мом Тый ыштенат?»
36 Иисус каласен: «Мыйын Кугыжанышем тиде тӱня деч огыл. Мыйын Кугыжанышем тиде тӱня деч лиеш ыле гын, иудей-влакын кидышкышт логалмем ваштареш тарзе-влакем Мыйын верч чот шогат ыле. Но Мыйын Кугыжанышем тышеч огыл».
37 Пилат Тудын деч йодын: «Тугеже Тый Кугыжа улат?» Иисус каласен: «Мый Кугыжа улам манын, тый ойлет. Мый тӱняшке чын нерген таныклаш толынам да тидланак шочынам. Кӧ чын дечын, тудо Мыйын йӱкем колыштеш».
38 Пилат каласен: «Мо тугай чын?» Тыге каласымеке, Пилат иудей-влак деке угыч лектын да нунылан ойлен: «Мый Тудын нимогай титакшым ом му.
39 Тендан тыгай йӱлада уло: мый кучен петырыме ик еҥым тыланда Кугечылан колтем. Иудей-влакын Кугыжаштым колтем гын, йӧра мо?»
40 Тунам чылан кычкыраш тӱҥалыныт: «Тудым огыл! Вараввам!» А Варавваже разбойник лийын.
19 ГЛАВА
17-27 Иисусым пудален сакымаш. 28-37 Иисусын колымыжо. 38-42 Иисусым тойымаш.
1 Тунам Пилат Иисусым сола дене кырыктен.
2 Сарзе-влак шуанвондо дене вуйшӱдышым тодыныт да Иисусын вуйышкыжо пыштеныт, Тудлан шемалге-йошкар вургемым чиктеныт.
3 Нуно кычкыреныт: «Куане,205 иудей-влакын Кугыжашт!» Шӱргыжым совкаленыт.
4 Пилат угыч лектын да калыклан ойлен: «Мый Тудым титаклаш нимогай амалымат ом му, тидым пален лийза манын, теве мый Тудым тендан ончык луктам».
5 Шуанвондо вуйшӱдышан да шемалге-йошкар вургеман Иисус тунам лектын. Пилат нунылан ойлен: «Теве Айдеме!»
6 Но, кунам архиерей ден тарзе-влак Иисусым ужыныт, нуно кычкыраш тӱҥалыныт: «Пудале, Тудым ыресеш пудале!» Пилат нунылан каласен: «Тудым шке налза да пудален сакыза! Мый Тудын нимогай титакшымат ом му».
7 Иудей-влак ойленыт: «Мемнан законна уло, да закон почеш Тудо колышаш, вет Тудо Шкенжым Юмын Эргыжлан шотла».
8 Тидым колмеке, Пилат эшеат чот лӱдын.
9 Тудо угыч преторийыш пурен да Иисус деч йодын: «Тый кушеч улат?» Но Иисус нимом вашештен огыл.
10 Тунам Пилат каласен: «Мыланем мо от ойло? Тыйым ыресеш пудалашат, эрыкыш колташат властем улмым от пале мо?»
11 Иисус вашештен: «Кӱшыч ок пуалт ыле гын, Мыйын ӱмбалне тыйын нимогай властет ок лий ыле. Сандене тыйын кидышкет Мыйым кучен пуышын языкше кугурак».
12 Тылеч вара Пилат Тудым эрыкыш лукташ тыршен. Но иудей-влак кычкыреныт: «Тый Тудым колтет гын, кесарьын йолташыже отыл! Кӧ шкенжым кугыжа улам манеш, тудо кесарьлан тушман!»
13 Пилат, тыгай шомакым колмеке, Иисусым луктын да Лифостротон206 манме судитлыме верышке шинчын, еврейла тиде верым Гаввафа маныныт.
14 Тунам Кугече деч ончычсо кугарня лийын, жап кудымшо шагат207 наре улмаш. Пилат иудей-влаклан каласен: «Теве тендан Кугыжада!»
15 Нунышт кычкыреныт: «Нал, нал, Тудым ыресеш пудале!» Пилат ойлен: «Тендан Кугыжадам ыресеш пудалем мо?» Архиерей-влак вашештеныт: «Кесарь деч моло мемнан кугыжа уке!»
16 Пудален сакышт манын, тунам Пилат Иисусым нунын кидышкышт пуэн. Иисусым вӱден наҥгаеныт.
17 Иисус, Шкенжын ыресшым нумалын, Саҥга манме верыш толын, еврейла тиде верже Голгофа маналтеш.
18 Тушто Тудым ыресеш пудаленыт, а Тудын дене пырля эше кок еҥым – иктыжым ик могыреш, весыжым вес могыреш, а Иисусым покшелан пудаленыт.
19 Пилат оҥаш возен да ыресеш вераҥдыктен, оҥаште серыме лийын: «Назорей Иисус, иудей-влакын Кугыжашт».
20 Тиде возымым шуко иудей лудын, вет Иисусым пудален сакыме верже ола воктенак лийын. Возымыжо еврейла, грекла, римла улмаш.
21 Иудей архиерей-влак Пилатлан ойленыт: «”Иудей-влакын Кугыжашт” манын ит возо. Тыге возо: ”Тиде Еҥ Шкенжым иудей-влакын Кугыжашт манын лӱмден”».
22 Пилат вашештен: «Мом мый возенам, тудым возенам».
23 Иисусым пудален сакымекышт, сарзе-влак Тудын вургемжым налыныт да ныл ужашлан шелыныт, кажне сарзылан ик ужаш логалын. Нуно хитонжымат208 налыныт, тудыжо ургышдымо, кӱшыч тӱҥалын ӱлык шумеш пидме улмаш.
24 Нуно икте-весыштлан ойленыт: «Тидым огына кушкед. Шывагам кучена да ончалына, кӧлан тудо логалеш». Тыгеракын, Возымашын шомакше шукталтын: «Шке коклаштышт вургемем пайленыт, Мыйын чиемем верч шывагам кученыт».209 Сарзе-влак тыгак ыштеныт.
25 Иисусын ыресше воктене Аваже, Аважын акаже, Клеопан Мария ватыже да Мария Магдалина шогеныт.
26 Иисус, Аважым да тыштак шогышо йӧратыме тунемшыжым ужын, Аважлан каласен: «Ӱдырамаш, теве Тыйын эргыч».
27 А вара тунемшыжлан ойлен: «Теве тыйын Ават». Тунемшыже Иисусын Аважым тунам шкеж деке налын.
28 Чыла шукталтмым паленат, Возымаште серыме шукталтше манын, Иисус тылеч вара каласен: «Йӱмем шуэш».
29 Тушто ате тич уксус шоген. Нуно уксусеш нӧртымӧ губкым, иссоп укшеш керын, Тудын умшаж деке нӧлталыныт.
30 Уксусым подылмеке, Иисус каласен: «Ынде чыла шукталте!» Вара вуйжым сакен, да чонжо лектын.
31 Тиде кугарня поснак кугу шуматкече вашеш лийынат, кап-влак шуматкечылан ыресеш ынышт код манын, иудей-влак ыресыште кечыше-влакын йолвургыштым пудырташ да капыштым ырес гыч налаш Пилат деч йодыныт.
32 Сарзе-влак толыныт, Иисус дене пырля пудален сакыме кокла гыч ондак иктыжын, вара весыжын йолвургыштым пудыртылыныт,
33 а Иисус деке мийымеке, Тудым ынде колышым ужыныт, сандене йолвургыжым пудыртен огытыл.
34 Но ик сарзыже Иисусын ӧрдыжшым умдо дене шуралтен, тушеч тунамак вӱр да вӱд йоген лектын.
35 Теат ӱшаныза манын, тидым ужшо еҥ таныклен. Тудын таныклымыже чын, тудо чыным ойлымыжым пала.
36 «Тудын лужо пудыртымо ынже лий»210 манын Возымаште каласыме шукталтшашлан тиде лийын.
37 А вес верыште Возымаш ойла: «Кӧм шуралтеныт, Тудын ӱмбак ончат».211
38 Тылеч вара Аримафей гыч Иосиф Иисусын капшым налаш Пилат деч йодын, Пилат келшен. Иосифше Иисусын тунемшыже лийын, но иудей-влак деч лӱдынат, тидым шылтен. Иосиф миен да Иисусын капшым налын.
39 Иисус деке ондак йӱдым мийыше Никодимат толын, тудо смирна ден алой йӧре ыштыме шӱдӧ кремга вартышым конден.
40 Нуно Иисусын капшым налыныт, тамлын ӱпшышӧ вартыш дене вынереш вӱдылыныт. Иудей-влакын тойымо йӱлашт почеш тыге ыштеныт.
41 Иисусым пудален сакыме верыште сад лийын, а садыште – у шӱгар рож, тушан але нигӧм пыштыме огыл улмаш.
42 Иудей-влакын кугарня кечыштлан кӧра, шӱгар воктенак лийынат, Иисусым тушан пыштеныт.
20 ГЛАВА
1-10 Иисусын ылыж кынелмыже. 11-18 Мария Магдалиналан Иисус конча. 19-23 Иисус тунемшыж-влаклан конча. 24-31 Иисус ден Фома.
1 Шуматкече эрлашыжым, эрдене эрак, волгалташ тӱҥалмешке, Мария Магдалина шӱгар деке миен да ужын: аҥысе кӱм кораҥден пыштыме.
2 Мария тушеч куржын да Симон-Петр ден Иисусын йӧратыме вес тунемшыж деке миен, нунылан ойлен: «Господьым шӱгар гыч наҥгаеныт, а кушко Тудым пыштеныт, ме огына пале».
3 Петр да вес тунемшыже тунамак лектыныт да шӱгар деке каеныт.
4 Нуно пырля куржыныт, но вес тунемше Петр деч писынрак куржын да шӱгар деке ондакрак миен шуын.
5 Тудо ончалаш манын пӱгырнен да тушто вынер кийымым ужын. Но кӧргыш пурен огыл.
6 Тудын почеш Симон-Петр толын. Тудо шӱгарыш пурен да тушто кийыше вынерым
7 да Иисусын вуйжым пӱтырымӧ шовычым ужын. Шовычшо вынер дене пырля огыл, а вес верыште посна вӱдылмӧ киен.
8 Тунам шӱгар деке эн ондак куржын толшо вес тунемшыжат пурен. Тудо ужын да ӱшанен.
9 Иисус колымаш гыч ылыж кынелшаш манын Возымаште ойлымым нуно але пален огытыл.
10 Вара тунемшыж-влак мӧҥгеш пӧртылыныт.
11 А Мария тӱжвалне шӱгар воктене шортын шоген. Шортшыжла шӱгарыш пӱгырнен ончалын
12 да ужын: ондак Иисусын капше кийыме верыште ош вургеман кок Суксо шинча – иктыже вуй тураште, весыже йол мучаште.
13 Нуно йодыныт: «Ӱдырамаш, тый молан шортат?» Тудыжо вашештен: «Мыйын Господем наҥгаеныт, да кушко Тудым пыштеныт, мый ом пале».
14 Тыге ойлышыла, савырнен ончалын да тушто Иисус шогымым ужын. Но тиде Иисус улмым тудо пален огыл.
15 Иисус тудлан манын: «Ӱдырамаш, тый молан шортат? Кӧм кычалат?» Тидыже садыште ыштыше манын, Мария шоналтен да Тудлан ойлен: «Поро еҥ, тый Тудым наҥгаенат гын, мылам каласе, кушан пыштенат, мый Тудым налам».
16 Иисус тудлан ойлен: «Мария». Мария савырнен шогалын да Тудлан каласен: «Раввуни!» Тидыже «туныктышо» манме лиеш.
17 Иисус тудлан ойлен: «Мый декем ит тӱкнӧ, Мый але Ачам деке пылпомышко кӱзен омыл. Мыйын лишылем-влак деке кае да каласе: Мый шке Ачам да тендан Ачада деке, шке Юмем да тендан Юмыда деке кӱзем».
18 Мария Магдалина тунемше-влак деке толын да нунылан «Мый Господьым ужынам» манын увертарен. Вара мом Иисус каласен, тудым нунылан ойлен.
19 Тудо кечынак, арнян икымше кечынже, иудей-влак деч лӱдынытат, тунемшыж-влак кастене омсам тӱкыленыт да пырля шинченыт. Тыгодым Иисус толын да нунын коклашкышт шогалын каласен: «Тыланда тыныслык лийже!»
20 Тыге каласымеке, нунылан шке кидшым, [йолжым] да ӧрдыжшым ончыктен. Тунемшыж-влак, Господьым ужын, чот куаненыт.
21 Иисус кокымшо гана ойлен: «Тыланда тыныслык лийже! Кузе Ача Мыйым колтен, Мыят тендам тугак колтем».
22 Тыге ойлымеке, нунын ӱмбаке пуалын да каласен: «Святой Шӱлышым налза.
23 Кӧн языкшым кудалтеда, тудын языкше кудалтыме лиеш, а кӧн ӱмбалан кодеда, тудын ӱмбалан кодеш».
24 Но Иисус толмо годым латкок тунемшыж гыч иктыже, Йыгыр манме Фома, нунын дене лийын огыл.
25 Моло тунемше-влак тудлан каласеныт: «Ме Господьым ужынна!» Тудо вашештен: «Тудын кидыште пуда деч кодшо сусырым ужде, пуда сусырышкыжо парням да ӧрдыжышкыжӧ кидем пыштен ончыде, ом ӱшане!»
26 Кандаш кече гыч Иисусын тунемшыж-влак адак пӧртыштӧ пырля лийыныт, Фомат нунын коклаште улмаш. Омса тӱкылымӧ лийын гынат, Иисус нунын коклашкышт толын шогалын да каласен: «Тыланда тыныслык лийже!»
27 А вара Фомалан ойлен: «Парнятым тышке шуялте да Мыйын кидем ончал. Кидетым шуялте, тудым ӧрдыжышкем пыште. Ӱшаныдыме огыл, ӱшаныше лий!»
28 Фома вашештен: «Мыйын Господем да мыйын Юмем!»
29 Иисус тудлан ойлен: «Мыйым ужынат, садлан тый ӱшанет. Кӧмыт ужде ӱшанат, нуно пиалан улыт».
30 Иисус шке тунемшыж-влак ончылно тыгак шуко моло палдарыше палым ыштен, нунышт нерген тиде книгаште возымо огыл.
31 Иисус – тиде Христос, Юмын Эрге, улмылан ӱшаныза, ӱшанымыда дене Тудын лӱмжылан кӧра илышым налза манын, тидым возымо.
21 ГЛАВА
1-14 Тивериада теҥыз воктене тунемшыж-влаклан Иисусын кончымыжо. 15-19 Иисус ден Петр. 20-25 Иисус да йӧратыме тунемшыже.
1 Тылеч вара Иисус Тивериада теҥыз воктене тунемшыж-влаклан адак кончен. Теве кузе тиде лийын.
2 Симон-Петр, Йыгыр манын лӱмдымӧ Фома, Галилейысе Кана гыч Нафанаил, Зеведейын эргыж-влак да Иисусын эше вес кок тунемшыже пырля лийыныт.
3 Симон-Петр нунылан ойлен: «Кол кучаш каем». Молышт каласеныт: «Меат тый денет пырля каена». Нуно тунамак каеныт да пушыш шинчыныт, но тудо йӱдым нимом кучен огытыл.
4 А кунам эр шуын, серыште Иисус шоген. Но тунемшыж-влак тиде Иисус улмым пален огытыл.
5 Нунылан Иисус каласен: «Икшыве-влак, тендан иктаж-могай кочкышда уло?» «Уке», – нуно вашештеныт.
6 Иисус ойлен: «Вапшым пуш деч пурла могырыш кудалтыза, тунам кучеда». Нуно вапшым кудалтеныт да кол шукылан кӧра мӧҥгеш луктын кертын огытыл.
7 Иисусын йӧратыме тунемшыже Петрлан каласен: «Тиде Господь!» Тиде Господь манмым колмеке, Симон-Петр кудашме вургемжым кыдалешыже кылден да теҥызыш тӧрштен.
8 А моло тунемшыже, кол дене темше вапшым шупшын, сер деке пуш дене ийын миеныт. Сер деке тора лийын огыл, кок шӱдӧ кынергут212 наре.
9 Серыш лекмекышт, нуно йӱлышӧ тулшолым ужыныт, тудын ӱмбалне кол киен, тушто киндат лийын.
10 Иисус нунылан каласен: «Кызыт кучымо колдам кондыза».
11 Симон-Петр миен да кугу кол дене темше вапшым мланде ӱмбаке шупшын луктын, чылаже шӱдӧ витле кум кол лийын. Кол тынар шуко лийын гынат, вапш кушкедлен огыл.
12 Иисус нунылан ойлен: «Толза, кочса». Тый кӧ улат манын, тунемшыж-влак кокла гыч нигӧ Тудын деч йодаш тоштын огыл. Тиде Господь улмым нуно ынде паленыт.
13 Иисус миен, киндым налын да нунылан пуэн, кол денат тыгак ыштен.
14 Колымаш гыч ылыж кынелмыж деч вара шке тунемшыж-влаклан Иисус ынде кумшо гана кончен.
15 Кочмекышт, Иисус Симон-Петрлан каласен: «Симон, Ионан эргыже, нунын деч чот213 Мыйым йӧратет мо?» Петр вашештен: «Туге, Господь. Тый палет, мый Тыйым йӧратем». Иисус ойлен: «Мыйын пачам-влакым кӱтӧ».
16 Кокымшо ганат тудын деч йодын: «Симон, Ионан эргыже, тый Мыйым йӧратет мо?» Петр вашештен: «Туге, Господь. Тый палет, мый Тыйым йӧратем». Иисус каласен: «Мыйын шорыкем-влакым кӱтӧ».
17 Кумшо ганат Иисус тудлан ойлен: «Симон, Ионан эргыже, тый Мыйым йӧратет мо?» Кумшо гана «Мыйым йӧратет мо?» манын йодмыжлан Петр ойганен. Иисуслан тудо каласен: «Господь, Тый чыла палет. Тый палет, мый Тыйым йӧратем». Иисус каласен: «Мыйын шорыкем-влакым кӱтӧ.
18 Чынак, чынак тылат ойлем: кунам тый самырык лийынат, ӱштым тый шке ӱшталынат да кушко шоненат, тушко каенат. А кунам шоҥгемат, кидет шаралтет да весе тыйым ӱшталта да, кушко ынет кай, наҥгая».
19 Могай колымаш дене Петр Юмылан чапым кондышаш улмаш, Иисус тиде мутшо дене палдарен. Тидым ойлымеке, Петрлан каласен: «Почешем кае!»
20 Петр савырнен ончалын да Иисусын йӧратыме тунемшыжым ужын. Тудыжо почешышт ошкылын. Тиде тунемшак кас кочкыш годым Иисусын оҥешыже эҥертен да йодын: «Господь, кӧ Тыйым ужала?»
21 Петр, тудым ужмеке, Иисус деч йодын: «Господь, тудын дене мо лиеш?»
22 Иисус тудлан ойлен: «Мыйын толмешкем тудо илыше кодшо манын шонем ыле гын, тылатше мо? Тый почешем кае».
23 Тиде тунемше ок коло манын, иза-шольо-влак коклаште ойлыштмаш теве молан шарлен. Но тудо ок коло манын, Иисус каласен огыл. Тудо ойлен: «Мыйын толмешкем тудо илыше кодшо манын шонем ыле гын, тылатше мо?»
24 Тиде тунемшак тидын нерген таныкла да чыла тидым возен. Тудын таныклымыже чын улмым ме палена.
25 Эше шуко весымат Иисус ыштен. Чыла тидым радам дене возаш гын, уло тӱняште тынар шуко книгалан вер ок сите ыле, шонем. Аминь.
СВЯТОЙ АПОСТОЛ-ВЛАКЫН ПАШАШТ
1 ГЛАВА
1-5 Ончылмут. 6-11 Иисусын пылпомышко кӱзен кайымыже. 12-26 Иуда олмеш вес Апостолым сайлымаш.
1 Поро Феофил, орланен колымыж деч вара Иисус илыше улмыжым ойырен налме Апостолжо-влаклан тӱрлын ӱшандарен ончыктен,
2 нылле кече нунылан кончен да Юмын Кугыжаныш нерген каласкален. Нунылан Святой Шӱлыш дене кӱштымашыжым кодымеке, Иисус пылпомышко нӧлталтын.
3 Тӱҥалтыш гычак тиде кече марте мом ыштымыже да мом туныктымыж нерген чылажымат икымше книгаште возенам.
4 Кунам Иисус Апостол-влак дене пырля погынен, кӱштен ойлен: «Иерусалим гыч ида кай, Ачан сӧрымыжын шукталтмым вучыза. Тиде сӧрымӧ нерген те Мый дечем колында.
5 Иоанн вӱд дене тынеш пуртен, а тылеч вара икмыняр кече гыч те Святой Шӱлыш дене тынеш пуртымо лийыда».
6 Тыгеракын, пырля улмышт годым Апостол-влак Иисус деч йодыныт: «Господь, кызыт мо Израиль кугыжанышым угыч ыштет?»
7 Иисус нунылан каласен: «Ачан шке властьше дене палемдыме жап ден кечым тыланда палыме ок кӱл,
8 но кунам ӱмбакыда Святой Шӱлыш вола, те вийым налыда – Иерусалимыштат, уло Иудей ден Самарий мучкат, мланде тӱр мартеат Мыйын таныклышем лийыда».
9 Тыге манмеке, Апостол-влакын шинча ончылныштак Иисус пылпомышко кӱзен каен, да пыл Тудым нунын шинча ужмышт гыч наҥгаен.
10 Тудын торлымыж годым нуно пылпомышко тӱткын онченыт. Тунам воктенышт ош вургеман кок пӧръеҥ шогымым ужыныт,
11 нунышт каласеныт: «Галилейын еҥже-влак, мом тыге пылпомышко ончен шогеда? Тиде Иисусын тендан деч пылпомышко нӧлталтмыжым ужында. Кузе Тудо каен, тугак мӧҥгеш пӧртылеш».
12 Тунам Апостол-влак Елеон манме курык гыч Иерусалимыш пӧртылыныт, курыкшо Иерусалим воктене, шуматкече корно214 наре ӧрдыжтӧ верлана.
13 Иерусалимыш толмекышт, кӱшыл пачашеш погынымо пӧлемышкышт пуреныт, Петр ден Иаков, Иоанн ден Андрей, Филипп ден Фома, Варфоломей ден Матфей, Алфейын Иаковшо ден Зилот манме Симон да Иаковын Иудаже тыште лийыныт.
14 Нуно чыланат ик ой дене лым лийде кумалыныт да Юмым сӧрваленыт, нунын дене пырля икмыняр ӱдырамаш, Иисусын Мария Аваже да изаж-влак лийыныт.
15 Ик кечын, кунам шӱдӧ коло наре еҥ погынен улмаш, Петр тунемше-влак коклашке лектын шогалын да каласен:
16 «Иза-шольо-влак! Иисусым кучен наҥгайыше тӱшкам вӱдышӧ лийше Иуда нерген Святой Шӱлыш Возымаште Давид гоч мом ончылгоч каласен, тудо шукталтшаш улмаш.
17 Иуда мемнан кокла гыч иктыже лийын, тудынат тиде служитлыме пашаште шке ужашыже улмаш».
18 Осалым ыштымылан налме оксаж дене мландым налын, но шуҥгалт возынат, мӱшкыржӧ шелын, чыла кӧргӧ ӱзгарже лектын возын.
19 Тидын нерген Иерусалимыште чылан пален налыныт, тыгеракын тиде мландыжымат шкеныштын йылмышт дене Акелдама манын лӱмденыт, вес семынже «Вӱран мланде» лиеш.
20 Петр умбакыже ойлен: «Псалтирь книгаште возымо: ”Тек тудын суртшо яра лиеш, тек тушто нигӧ ок иле”, да тыгак возымо: ”Тек тудын пашажым весе налеш”.215
21 Сандене Господь Иисусын коклаштына илымыж годым мемнан дене лийше нине еҥ-влак гыч иктыже мемнан дене пырля Тудын ылыж кынелмыжым таныклыше лийшаш.
22 Тудыжо, Иоаннын тынеш пуртымыж гыч тӱҥалын, Иисусын мемнан деч пылпомышко нӧлталтме кечыже марте пеленна коштшо еҥ лийшаш».
23 Кокытым темленыт: Варсава манме Иосифым, тудым эше Иуст маныныт, да Матфийым.
24 Погынышо-влак тыге ойлен кумалыныт: «Тый, Господь, чылан шӱмыштым палет. Иуда, логалшаш верышкыже каяш манын, служитлыме пашажым, Апостол вержым кудалтен.
25 Нине кок еҥ гыч кудыжым олмешыже ойыренат, мыланна ончыкто».
26 Вара нуно шывагам216 кученыт, шывага Матфийлан логалын, латик Апостол деке тудым ушеныт.
2 ГЛАВА
1-13 Святой Шӱлышын толмыжо. 14-41 Петрын ойлымыжо. 42-47 Ӱшаныше-влакын илышышт.
1 Витлыгече пайрем толын шумеке, нуно чыланат пырля икоян лийыныт.
2 Кенета пылпомыш гыч виян мардеж гай лӱшкымӧ йӱк шоктен да нунын погынымо уло пӧртым темен.
3 Нунылан йылмын-йылмын шелалтше тулора гай кончен, да кажныж ӱмбаке ик посна тулйылме волен.
4 Чыланат Святой Шӱлыш дене темыныт да моло йылме дене ойлаш тӱҥалыныт, мом Шӱлыш ойлаш пуэн, тудым увертареныт.
5 Иерусалимыште тӱнясе чыла калык кокла гыч толшо, Юмым уло чон дене пагалыше иудей-влак лийыныт.
6 Тиде йӱк лекмеке, калык погынен да чот ӧрын: кажныже шке йылмыж дене ойлымым колын.
7 Чылан ӧрыныт да икте-весыштлан ӧрмалген ойленыт: «Нине ойлышо-влакше чыланат Галилей гыч огытыл мо?
8 Кузе ме кажныже шкенан шочмо йылмынам колына?
9 Ме чылан: парфян калык, мидий калык, еламит-влак, Месопотамийыште, Иудейыште да Каппадокийыште, Понтышто да Асий кундемыште,
10 Фригийыште, Памфилийыште, Египетыште, Ливийын Кириней воктенысе ужашыштыже илыше-влак, Рим гыч толшо-влак, иудей-влак, Израильын Юмыжлан кумалше йот калык еҥ-влак,
11 крит да араб калык – чылан ме Юмын кугу пашаж нерген шочмо йылмына дене ойлымыштым колына».
12 Чылан пеш ӧрыныт, да, умылен кертде, икте-весылан ойленыт: «Мо тиде тыгай?»
13 А южышт игылт воштыл маныныт: «Нуно тамле йошкар аракам утыждене шуко йӱыныт».
14 А Петр моло латик Апостол дене пырля кынел шогалын, йӱкым кугемден ойлаш тӱҥалын: «Пагалыме иудей-влак, Иерусалимыште чыла илыше-влак! Мом ойлымем тӱткын колыштса, тидым пален лийза:
15 нине еҥ-влак тендан шонымыда семын йӱшӧ огытыл, вет кызыт улыжат кече тӱҥалмылан кумшо шагат веле.217
16 Мом те ужыда, тудым пророк Иоиль гоч ончылгоч каласыме:
17 ”Пытартыш кечылаште, – ойла Юмо, – Мый чыла айдеме ӱмбаке Шӱлышемым опталам, тунам тендан эргыда ден ӱдырда-влак пророкла ойлаш тӱҥалыт, рвезе-влак тӱрлӧ кончышым ужыт, а шоҥго пӧръеҥ-влак – омым.
18 Тудо кечылаште Шкемын Шӱлышем Мый тарзе-влакем ӱмбаке опталам, – пӧръеҥынат, ӱдырамашынат, – чыланат пророкла ойлаш тӱҥалыт.
19 Ӧрыктарыше пашам кӱшнӧ пылпомышто, палдарыше палым ӱлнӧ, мландӱмбалне, ончыктем: вӱрым, тулым да шикш тӱргымым.
20 Господьын кӱдыратле чапле кечыже толмо деч ончыч кече пычкемышалтеш, тылзе вӱрыш савырна;
21 а, полышым йодын, Господьын лӱмжым ӱжшӧ кеч-кӧат утарыме лиеш”.218
22 Израильын пагалыме еҥже-влак, тиде ойлымем колыштса: Назорей Иисус тыланда Юмын ойырен налме Еҥже лийын. Те шкеат паледа: тидым Юмо тӱрлӧ чудым, ӧрыктарыше пашам да палдарыше палым тендан коклаштыда Тудын гоч ыштымыж дене ончыктен.
23 Тудо тендан кидышкыда Юмын ончылгоч шонен пыштымыже да палымыже семын пуалтын, а те Тудым налында да законым палыдыме-влакын полшымышт дене ыресеш пудален пуштында.
24 Но Юмо Тудым ылыжтен да колымашын орлыкшо гыч утарен – колымашын Тудым кучен кертше вийжат лийын огыл.
25 Давид Тудын нерген тыге ойлен: ”Шке ончылнем Господьым эре ужам, мыланем тайнышташ огыл манын, Тудо мыйын пурла могырыштем.
26 Тидлан кӧра шӱмем куана, йылмем йывырта, капемат ончыкылыкым ӱшанен вучаш тӱҥалеш:
27 Тый мыйын чонемым тамыкеш от кодо, святоетлан шӱйын кияш от пу.
28 Тый мыланем илыш корным ончыктет, ончылнет мыйым куан дене темет”.219
29 Иза-шольо-влак, мемнан Давид кугезе кочана нерген тыланда тура каласаш лиеш: тудо колен, тудым тойымо, тудын шӱгарже але тачат мемнан дене.
30 Пророк лийынат, Давид пален: Христосым тудын тукымжо гыч шогалташ да тудын престолышкыжо шындаш Юмо товатлен сӧрен.
31 Христосын ылыж кынелшашым тудо ончылгоч ужын да, чонжо тамыкеш кодымо ок лий, капше шӱйын кияш ок тӱҥал, манын ойлен.
32 Саде Иисусым Юмо ылыжтен, тидым ме чылан таныклена.
33 Тыгеракын, Юмо Тудым пурла кидше дене220 кӱзыктен шынден. Иисусшо сӧрымӧ Святой Шӱлышым Ача деч налын да опталын, те кызыт тидым ужыда да колыда.
34 Давидше пылпомышко кӱзен огыл, но тыге ойлен:
35 ”Господь мыйын Господемлан каласен: Тыйын тушманет-влакым йол йымакет пыштымешкем, пурла велыштем шинче”.221
36 Тыгеракын, чумыр Израиль калык пеҥгыдын палыже: Иисусым, Кӧм те ыресеш пудаленда, Юмо Господьым да Христосым ыштен».
37 Тиде ой шӱмешышт чот логалын. Нуно Петр ден моло Апостоллан каласеныт: «Иза-шольо-влак, мом мыланна ышташ?»
38 А Петр нунылан ойлен: «Юмо языкдам кудалтыже манын, язык деч кораҥза да Иисус Христос лӱмеш чыланат тынеш пурыза, тунам пӧлек семын Святой Шӱлышым налыда.
39 Мемнан Господь Юмына кӧм гына ӱжеш, чылаштлан Святой Шӱлышым пуаш сӧрен: тыландат, шочшыландат, тораште илыше-влакланат».
40 Тыгак шуко моло кумылаҥдыше шомак денат Петр ӱшандарен ойлен да каҥашым пуэден. Тудо каласен: «Тиде пужлышо тукым деч утаралтса».
41 Тыгеракын, тудын шомакшым порын вашлийше-влак тынеш пуреныт, да ӱшаныше-влак тиде кечын кум тӱжем наре еҥлан ешаралтыныт.
42 Ӱшаныше-шамыч, Апостол-влакын туныктымыштым колыштын, изак-шӱжаракла иленыт, киндым тодылын кочкаш да кумалаш погыненыт.
43 Чыла еҥ лӱдын, Апостол-влак гоч Иерусалимыште ӧрыктарыше паша да палдарыше пале шуко лийын.
44 Но ӱшаныше-влак пырля лийыныт да чылажат нунын иктеш улмаш.
45 Нуно суртыштым да погыштым ужаленыт, оксажым кажнылан кӱлмӧ семын пайлен пуэденыт,
46 кече еда храмыште икоян погыненыт, мӧҥгыштышт киндым пырля тодылыныт, йывыртен да тыматле шӱм дене кочкыныт.
47 Нуно Юмым моктеныт, да уло калык нунын ӱмбаке порын ончен. Господь утарыме-влакым кече еда Черкыш ешарен шоген.
3 ГЛАВА
1-10 Окшак еҥым паремдымаш. 11-26 Храмыште Петрын ойлымыжо.
1 Петр ден Иоанн индешымше шагатыште222 кумалме жаплан храмыш каеныт.
2 Тушто шочынак окшак еҥ лийын. Тудым кече еда храмын Сӧрал манме капка воктеке нумал конденыт да пурышо-влак деч кӱчаш шынденыт.
3 Окшак еҥ храм деке лишемше Петр ден Иоанным ужын да нунын деч кӱчен йодын.
4 Нуно тудым тӱсленрак ончалыныт, вара Петр каласен: «Мемнан ӱмбаке ончал».
5 Иктаж-мом пуат манын шонен, окшак еҥ нуным тӱткын ончен,
6 но Петр каласен: «Шием да шӧртнем уке, а мо мыйын уло, тылат тудым пуэм: Назорей Иисус Христос лӱмеш кынел да ошкыл».
7 Вара тудым пурла кид гычше кучен кынелтен, тунамак окшакын йолкопаже да йолшаклякаже223 вийым налыныт.
8 Тудо тӧрштен кынелын, йол ӱмбалныже шоген да кошташ тӱҥалын. А вара ошкылын, тӧрштылын да Юмым моктен, Апостол-влак дене пырля храмыш пурен.
9 Чыла калык коштмыжым да Юмым моктымыжым ужын.
10 Тиде еҥ храмын Сӧрал капкаже воктене ондакше кӱчен шинчыше улмым палымеке, тудын дене тыге лиймылан чот лӱдыныт да ӧрыныт.
11 Паремдыме окшак еҥ Петр ден Иоанн деч кораҥын огыл, садлан калык ӧрмыж дене нунын деке Соломонын леведышан кудывечыже манме верыш писын чумырген.
12 Тидым ужмеке, Петр калыклан ойлаш тӱҥалын: «Израильын пагалыме еҥже-влак! Молан те тидлан ӧрыда? Молан мемнан ӱмбаке ончеда, пуйто ме тудын кошташ тӱҥалмыжым шке вийна але порылыкна дене ыштенна?
13 Авраамын, Исаакын, Иаковын Юмышт, ачана-влакын Юмышт, Иисусын, шке Шочшыжын, чапшым нӧлтен. Те Тудым пушташ пуэнда, эрыкыш лукташ пунчалше Пилат ончылно Тудын деке тупынь савырнен улыда.
14 Тудо Святой да Чын Ыштыше улмаш, но те Тудын деч кораҥында да еҥым пуштшым эрыкыш колташ йодында,
15 те илышым Пуышым пуштында, но Юмо Тудым колымаш гыч ылыжтен, тидлан ме танык улына.
16 Иисусын лӱмжылан ӱшанымылан кӧра тендан ужмо да палыме еҥ паремын, Иисусын пуымо ӱшанымаш тудым тендан ончылан тӱрыс тазам ыштен.
17 Туге гынат, иза-шольо-влак, палем: те да вуйлатышыда-влак мом ыштымыдам палыде ыштенда.
18 Тыге Юмо, Шкенжын чыла пророкшо-влак гоч мом увертарен, тудым шуктен: Христос орланен колышаш улмаш.
19 Тугеже, языкда ӱштылалтше манын, языкдам касарыктыза да Юмо деке савырныза.
20 Тек Господь деч тыланда кӧргӧ вийым ылыжтыше жап толеш, тек Тудо тыланда ончылгоч палемдыме Иисус Христосым колта.
21 Чыла тӧрлымӧ жап марте Тудо пылпомышто кодшаш. Тиде жап нерген чыла святой пророкшо гоч Юмо шукертсек ойла.
22 Ачана-влаклан Моисей каласен: ”Господь Юмына мыйын гай Пророкым шкендан кокла гыч тыланда шогалта, мом гына Тудо тыланда ойла, чыла шотыштат Тудым колыштса.
23 Тудо Пророкын мутшым колыштдымо кеч-могай еҥ калык кокла гыч пытарыме лиеш”.224
24 Самуил деч тӱҥалын, пророк-влак чыланат, кӧ гына ойлен, нине кызытсе кече-влак нерген ончылгоч увертареныт.
25 Те пророк-влакын да ачада-влаклан Юмын пуымо сугыньжын эргышт улыда. Сугыньым пуымо годым Юмо Авраамлан ойлен: ”Тыйын урлыкет гоч мландӱмбалсе чыла тукым суапландаралтеш”.225
26 Шкенжын Иисус Шочшыжым ылыжтымеке, Юмо кажныдам осал пашада деч кораҥдаш да благословитлаш Тудым эн ондак тендан деке колтен».
4 ГЛАВА
1-22 Петр ден Иоанн Синедрион ончылно. 23-31 Христослан ӱшаныше-влакын кумалмышт. 32-37 Нунын чылажат иктеш лийын.
1 Петр ден Иоаннын калыклан ойлымышт годым иерей да саддукей-влак, храм орол вуйлатыше нунын деке лишемыныт.
2 Нуно сырыше лийыныт, вет Петр ден Иоанн калыкым туныктеныт, Иисусын ылыжмыж нерген каласкалыме дене колымаш гыч ылыжмым увертареныт.
3 Петр ден Иоанным руалтен кученыт, кас лийынат, эр марте казаматыш петыреныт.
4 А колыштшо-влак кокла гыч шукынжо нунын ойлымыштлан ӱшаненыт, ӱшаныше пӧръеҥже вич тӱжем нарыш шуын.
5 Вес кечынже Иерусалимыште иудей-влакын вуйлатышышт, калык кугурак-влак да закон туныктышо-влак погыненыт.
6 Тыштак архиерей Анна, тыгак Каиафа, Иоанн, Александр да архиерей тукым гыч молат лийыныт.
7 Петр ден Иоанным покшеке луктын шогалтеныт да йодыштыныт: «Могай куат дене але кӧн лӱм дене те тидым ыштенда?»
8 Тунам Петр, Святой Шӱлыш дене темалтын, нунылан ойлен: «Калык вуйлатыше да Израильысе кугурак-влак!
9 Таче мемнан деч черле еҥлан поро пашам ыштыме да тудын кузе пареммыж нерген вашмутым йодыт гын,
10 теат палыза, уло Израиль калыкат палыже: ыресеш тендан пудалыме, колымаш гыч Юмын ылыжтыме Назорей Иисус Христосын лӱмжӧ дене тиде айдеме ончылныда таза шога.
11 Тендан, чоҥышо-влакын, йӧрдымыш лукмо, но пусак негызлан пыштыме кӱ – Тудо.226 Нигӧ весе утарен огеш керт,
12 мемнам утарен кертше вес лӱмым тӱняште еҥ-влаклан пуымо огыл».
13 Петр ден Иоаннын лӱддымылыкыштым ужмеке, нунын тунемдыме да тыглай еҥ улмыштым умылымеке, йодыштшо-влак ӧрыныт, тыгодымак Иисус дене пырля лиймыштымат пален налыныт.
14 А воктенышт шогышо паремдыме еҥым ужын, ваштареш нимом каласен кертын огытыл.
15 Нунылан Синедрион гыч лекташ кӱштеныт да шке коклаштышт тыге мутланеныт:
16 «Нине еҥ-влак дене мыланна мом ыштыман? Нунын гоч чудо лийын, тиде раш, тудын нерген Иерусалимыште илыше-влак чыланат ынде палат, а ме тыгай чудо лийын огыл манын огына керт.
17 Тиде Иисусын лӱмжӧ нерген нигӧлан ойлаш огыл манын, нуным лӱдыктен чарена, тунам калык коклаште тидын нерген увер утларак ок шарле».
18 Апостол-влакым мӧҥгеш ӱжмеке, Иисусын лӱмжӧ нерген нигунам ойлашат, туныкташат ок лий манын, нунылан пеҥгыдын кӱштеныт.
19 Но Петр ден Иоанн нунылан тыге вашештеныт: «Те шке шоналтыза: Юмо деч утларак тендам колыштына гын, Юмын ончылно тиде чын мо?
20 Мом ужмына да мом колмына нерген ме ойлыде огына керт».
21 Каҥашаш погынышо-влак Петр ден Иоанным, тӱрлын лӱдыктен, эрыкыш колтеныт. Нуным орландараш йӧным муын огытыл, вет уло калык окшакын тӧрланымыжлан Юмым моктен,
22 вет кӧлан тиде паремдыме чудо лийын, тудлан нылле ий утла лийын.
23 Эрыкыш лекмеке, Петр ден Иоанн шкеныштын-влак деке толыныт да архиерей ден калык кугурак-влакын мом ойлымыштым каласкаленыт.
24 А колыштмеке, чыланат Юмо деке мутыштым ик ой дене савыреныт: «Пылпомышым, мландым, теҥызым да, мо тушто уло, чылажымат пӱрышӧ227 Господь Юмо!
25 Тый мемнан Давид ачанам, шке тарзетым, Святой Шӱлыш дене тыге ойлыктенат: ”Чын Юмым палыдыме-влак молан толашат, молан тукым-влак кӱлдымӧ ойым пидыт?
26 Тӱнясе кугыжа-влак кынелыныт, Господь да Тудын Христосшо ваштареш вуйлатыше-влак пырля погыненыт”.228
27 Чынжымак, Ирод ден Понтий Пилат, чын Юмым палыдыме-влак да Израильысе тукым-влак дене пырля тиде олаште Тыйын шӱрен палемдыме Святой Иисус Шочшет ваштареш погыненыт.
28 Мом шке кидет да шонымет дене Тый ончылгоч палемденат, нуно тудым шуктеныт.
29 А кызыт, Господь, нунын лӱдыктылмыштым ончал да тарзет-влаклан Тыйын шомакетым лӱдде ойлаш вийым пу.
30 Кидетым шуялте, тек черле-влак паремыт, тек Тыйын Святой Иисус Шочшетын лӱмжӧ дене палдарыше пале да ӧрыктарыше паша-влак ышталтыт».
31 Кунам нуно кумалмым чарненыт, погынымо верышт чытырналтын, чылан Святой Шӱлыш дене темалтыныт да Юмын шомакым лӱдде ойлаш тӱҥалыныт.
32 Ӱшаныше-влак ик шӱм-чонан лийыныт, шкеныштын погышт гыч нигӧ нимом мыйын манын огытыл, а чыла нунын иктеш улмаш.
33 Апостол-влак Господь Иисус Христосын ылыж кынелмыж нерген кугу куат дене таныкленыт, да чыланышт пелен Юмын кугу порылыкшо улмаш.
34 Нунын коклаште иктат укеан лийын огыл, вет кӧн мландыже але пӧртшӧ лийын, ужаленыт, ужалыме оксажым
35 Апостол-влакын йол воктекышт пыштеныт, да нуныжо, кӧлан мо кӱлын, кажнылан пуэденыт.
36 Теве Кипреш шочшо Иосий лӱман Левий тукым еҥ улмаш, тудым Апостол-влак Варнава манын лӱмденыт, вес семынже «лыпландарымашын эргыже» лиеш.
37 Тудын пасужо улмаш. Иосий пасужым ужален, оксажым конден да Апостол-влакын йол воктекышт пыштен.
5 ГЛАВА
1-11 Ананий ден Сапфира. 12-16 Ӧрыктарыше пале ден чудо-влак. 17-42 Апостол-влакым поктылмаш.
1 Ананий лӱман ик пӧръеҥ ден Сапфира ватыже погыштым ужаленыт.
2 Налме оксаж гыч Ананий икмыняр ужашыжым шкаланже шылтен коден, тидым ватыжат пален. Молыжым конден да Апостол-влакын йол воктекышт пыштен.
3 Но Петр каласен: «Ананий, молан тый сатаналан шӱметым авалташ эрыкым пуэнат? Молан тый Святой Шӱлышлан шойышташ шоненат да мландылан налме окса гыч ужашыжым шкаланет шылтен коденат?
4 Але мландетше ужалыме деч ончыч тыйын лийын огыл? Але тудым ужалымылан налме оксат тыйын лийын огыл? Кузе тый тыгайым ышташ шонен пыштенат? Тый айдемылан огыл, а Юмылан шойыштынат».
5 Тыгай шомакым колмеке, Ананий йӧрлын да чонжо лектын. Тидым колыштшо-влакым чыланыштымат кугу лӱдмаш авалтен.
6 А самырык еҥ-влак тудым леведыныт, нумал луктыныт да тоеныт.
7 Иктаж кум шагат эртымеке, тушко ватыжат пурен, мо лиймым тудо пален огыл.
8 А Петр тудын деч йодын: «Каласе мылам, тынареш мо те мландыдам ужаленда?» Сапфира вашештен: «Туге, тынареш».
9 Но Петр тудлан каласен: «Молан те Господьын Шӱлышым тергаш мутланен келшенда? Теве тыйын мариетым тойышо-влакын йол йӱкышт омса деке лишемеш, нуно тыйымат нумал луктыт».
10 Сапфира тунамак тудын йолжо воктеке камвозын, да чонжо лектын. Самырыкрак пӧръеҥ-влак пуреныт, Сапфирам колышым ужыныт да марийже воктеке луктын тоеныт.
11 Черкым да тидын нерген колшо-влакым чыланыштымат кугу лӱдмаш авалтен.
12 Апостол-влакын кидышт дене калыкыште палдарыше пале да ӧрыктарыше паша шуко ышталтын. Ӱшаныше-влак Соломонын леведышан кудывечыштыже ик ой дене пырля лийыныт.
13 Ӧрдыж еҥ кокла гыч нунын деке ушнаш иктат тоштын огыл, туге гынат калык нуным кӱкшын аклен.
14 Утларак да утларак пӧръеҥ ден ӱдырамаш-влак Господьлан ӱшанаш тӱҥалыныт, да ӱшаныше-влак ешаралтыныт.
15 Тыгеракын, эртен кайыше Петрын кеч ӱмылжӧ логалже манын, черле-влакым уремышке луктыныт, вакшышыш да кроватьыш пыштеныт.
16 Тыгак воктенысе олала гыч шукын Иерусалимыш погыненыт, черлым да осал шӱлыш кучыман-влакым кондеденыт. Нунышт чылан паремыныт.
17 А архиерей да тудын дене пырля улшо-влак – нуныжо саддукей тӱшка гыч лийыныт – чот кӧраненыт,
18 Апостол-влакым кученыт да калык казаматыш петыреныт.
19 Но Господьын Суксыжо йӱдым казамат омсам почын, нуным луктын да каласен:
20 «Кайыза да храмыште шогалза, тиде илыш-шот нерген калыклан чыла каласкалыза».
21 Тиде мутым колыштын, нуно эрдене эрак храмыш пуреныт да калыкым туныкташ тӱҥалыныт. Тыгодымак архиерей да тудын дене пырля улшо-влак, толмекышт, Синедрионым да Израиль эрге-влакын чыла кугуракыштым ӱжыныт да Апостол-влакым кондаш шке тарзыштым казаматыш колтеныт.
22 А нунышт, тушко мийымеке, Апостол-влакым казаматыште муын огытыл да, пӧртылмекышт, увертареныт:
23 «Казаматым чоткыдын тӱкылен шындыме ыле, орол-влак омса ончылно шогеныт, но кунам ме омсам почна, тушто нигӧм ыжна му».
24 Тыгай мутым колмекышт, иерей, архиерей-влак да храм орол вуйлатыше, мо тиде тыгай манын, чот ӧрыныт.
25 Ала-кӧ толын да нунылан каласен: «Казаматыш петырыме пӧръеҥ-влакда храмыште шогат да калыкым туныктат».
26 Тунам орол вуйлатыше шкенжын еҥже-влак дене пырля Апостолмытым кондаш каен. Ӱмбакына кӱм кышкен, калык мемнам пуштеш манын лӱдыныт, сандене Апостол-влакым вийым кучылтде конденыт.
27 Апостол-влакым кондымеке, Синедрион ончылан шогалтеныт, да архиерей йодышташ тӱҥалын:
28 «Тиде Айдемын лӱмжӧ нерген туныкташ ме тыланда пеҥгыдын чарен огынал мо? Теве те Иерусалимым шкендан туныктымаш дене теменда, да Тудын вӱржым мемнан ӱмбаке пыштынеда».
29 А Петр да моло Апостол вашештеныт: «Юмым айдеме деч утларак колыштман.
30 Пу меҥгеш тендан пудален пуштмо Иисусым мемнан ачана-влакын Юмышт ылыжтен.
31 Израиль калыкым Шке велкыже савыраш да тудын языкшым кудалташ манын, Юмо Иисусым Вуйлатышылан да Утарышылан шогалтен да пурла кидше дене229 нӧлталын.
32 Чыла тидын шотышто ме Тудын таныклышыже улына, мутшым колыштшо-влаклан Юмын пуымо Святой Шӱлышат тидымак таныкла».
33 Тидым колын, Синедрионысо-влак пеш чот шыдешкеныт да Апостол-влакым пуштнешт улмаш.
34 Тунам Синедрионын ик еҥже, Гамалиил лӱман фарисей, чумыр калык коклаште пагалыме закон туныктышо, кынел шогалын да Апостол-влакым икмыняр жаплан лукташ кӱштен.
35 А вара каласен: «Израильын пагалыме еҥже-влак, те нине еҥ-шамыч дене мом ыштынеда, шке коклаштыда шоналтыза.
36 Тиддеч ончыч, шукерте огыл, шкенжым ала-могай кугуэш ончыктен, Февда толын лектын. Тудын деке ныл шӱдӧ наре еҥ ушнен. Но Февдам пуштыныт, а тудын велке шогышо-влак чыланат шаланен каеныт, да нимо кодын огыл.
37 Тудын деч вара, калыкым шотлен возымо годым, Галилей Иуда лектын да шке почешыже шуко еҥым таратен наҥгаен, но тудынат ӱмыржӧ лугыч лийын, да тудын велке шогышо-влак шаланен пытеныт.
38 Кызыт, мыйын шонымаште, тыге ыштыман: нине еҥ-влак деч кораҥза, нуным колтыза. Нунын ышташ шонымо пашашт айдеме деч гын, тудо сӱмырла,
39 а Юмо деч гын, те тудым сӱмырен огыда керт. Юмо ваштареш шогышо лияш огыл манын шекланыза». Чылан тудын дене келшеныт.
40 Апостол-влакым ӱжыктеныт, нуным кырыктеныт, Иисусын лӱмжӧ нерген ойлаш чареныт да колтеныт.
41 Господь Иисусын лӱмжӧ верч намыслалташ йӧрышӧ лиймыштлан куанен, нуно Синедрион гыч каеныт,
42 кече еда храмыште да пӧртлаште чарныде туныктеныт да Иисус Христос нерген Поро Уверым шареныт.
6 ГЛАВА
1-7 Шым диаконым шогалтымаш. 8-15 Стефаным руалтен кучымаш.
1 Тиде кечылаште, тунемше-влак ешаралтме годым, грекла мутланыше иудей-влак «Кече еда полышым пуэдыме годым мемнан кокласе тулык вате-влакым шотыш огыт нал» манын, еврейла ойлышо иудей-влак ӱмбак ӧпкелаш тӱҥалыныт.
2 Тунам латкок Апостол чыла тунемшым ӱжын да нунылан каласен: «Еҥ-влакым пукшышаш верч Юмын шомакым ӧрдыжеш кодена гын, чын огына ыште.
3 Сандене, иза-шольо-влак, Святой Шӱлыш да кугу уш дене тич темше шым еҥым, поро лӱмнераным, шкендан кокла гыч ойырыза, нуным служитлыме пашашке шогалтена.
4 А ме шкенам умбакыжат кумалмылан да Юмын шомаклан служитлымылан пуэна».
5 Тиде ой уло погынымашлан келшен. Нуно Стефаным, ӱшанымаш да Святой Шӱлыш дене тич темше пӧръеҥым, тыгак Филиппым, Прохор ден Никанорым, Тимон ден Парменым, Антиохий гыч Николайым ойыреныт. Николай ончыч чын Юмым палыдыме лийын.
6 Нуным Апостол-влак ончылан шогалтеныт, Апостол-влак кумалыныт да ӱмбакышт кидым пыштеныт.
7 Тыгеракын, Юмын шомакше шарлен. Тунемше-влак Иерусалимыште моткоч ешаралтыныт, иерей-влак кокла гычат пешак шукын ӱшанымашын мутшым колыштшо лийыныт.
8 А ӱшанымаш да вий дене тич темше Стефан калык коклаште ӧрыктарыше пашам да палдарыше кугу пале-влакым ыштен.
9 Южо еҥ тудын дене ӱчашаш тӱҥалын. Иктышт либертинец230 манме еҥ-влакын синагогышт гыч лийыныт, весышт Кириней да Александрий гыч улыт улмаш, а южышт Киликий да Асий кундем гыч лийыныт.
10 Но Шӱлыш Стефанлан моткоч кугу ушым пуэн, сандене нуно тудын ваштареш шоген кертын огытыл.
11 Тунам нуно икмыняр еҥым тыге каласаш таратеныт: «Моисей ден Юмо ӱмбаке мыскылен ойлымыжым ме колынна».
12 Тыге калыкымат, калык кугурак ден закон туныктышо-влакымат таратеныт да Стефаным руалтен кученыт, Синедрион ончыко наҥгаеныт.
13 Шояк таныклыше-влакым луктын шогалтеныт, нунышт ойленыт: «Тиде святой вер да мемнан закон ӱмбаке осал мут-влакым ойлымым тиде еҥ ок чарне.
14 ”Назорей Иисус тиде верым шалата да Моисейын мыланна кодымо йӱлам вашталта” манын ойлымыжым ме колынна».
15 Синедрионышто шинчыше-влак чылан Стефан ӱмбаке онченыт да тудын чурийже Суксын гай коймым ужыныт.
7 ГЛАВА
1-53 Стефанын Синедрионышто ойлымыжо. 54 – 8:1 Стефаным пуштмаш.
1 Тунам архиерей йодын: «Тиде титаклымаш чын мо?»
2 Но Стефан ойлаш тӱҥалын: «Иза-шольо ден ача-влак, колыштса. Кунам мемнан Авраам ачана але Месопотамийыште лийын да Харраныш эше куснен огыл улмаш, тудлан чапланыше Юмо кончен
3 да каласен: ”Шке мландет гычат, шке тукымет гычат, [шке ачатын суртшо гычат] лек да Мыйын ончыктымо мландышке кай”.231
4 Тунам Авраам Халдей мланде гыч лектын да Харраныште илаш тӱҥалын. Ачаже колымеке, тудым Юмо тушечын тендан кызыт илыме тиде мландышке кусарен.
5 Авраамлан йолкопа лопкыт мландымат пуэн огыл, но тиде мландым тудлан да урлыкшылан пуаш сӧрен.232 Тунам Авраамын йочаже але лийын огыл.
6 Юмо каласен: ”Тыйын тукымет йот мландыште ӧрдыж еҥ семын илаш тӱҥалеш, тудым кулыш савырат, ныл шӱдӧ ий шыгыремдылыт.
7 Но Мый, – манын Юмо, – тудым кул семын кучышо калыкым судитлем, тылеч вара тукымет тушеч кая да тиде верыште Мыланем служитлаш тӱҥалеш”.233
8 Вара Юмо Авраамлан пӱчмӧ йӱлам шуктымо сугыньым пуэн. Тылеч вара Авраам деч Исаак шочын, да кандашымше кечын тудо Исаак дене пӱчмӧ йӱлам эртарен. Исаакат Иаков дене тыгак ыштен, а Иаков мемнан латкок тӱҥ кугезыланна234 тидымак ыштен.
9 Тӱҥ кугезе-влак кӧранымышт дене Иосифым Египетыш ужаленыт, но Юмо тудын пелен лийын
10 да Иосифым чыла орлык деч утарен, кугу ушым пуэн да фараонын, Египет кугыжан, кумылжым тудын деке савырен. Фараонжо Иосифым Египетым да шкенжын чыла озанлыкшым вуйлаташ шогалтен.
11 Шужымаш да кугу орлык уло Египет ден Ханаан мланде мучко шарленытат, ачана-влак кочкышым муын кертын огытыл.
12 Египетыште кинде улмо нерген колмеке, тушко Иаков ачана-влакым икымше гана колтен.
13 А кокымшо ганалан Иосиф изаж-влаклан кӧ улмыж нерген каласен, да фараон Иосифын родо-тукымжо нерген пален налын.
14 Иосиф шкеж деке Иаков ачажымат, уло тукымжымат, чылаже шымле вич еҥым, ӱжаш колтен.
15 Иаков Египетыш куснен, тушан шкежат колен, мемнан ачана-влакат коленыт.
16 Нуным Сихемыш наҥгаеныт да Сихем Емморын эргыж-влак деч Авраамын ший дене тӱлен налме шӱгарыш пыштеныт.
17 Авраамлан Юмын товатлен сӧрымыжӧ шукталтшаш жап лишемме семын Израиль калык Египетыште кушкын да шукемын.
18 А вара вес кугыжа шогалын, тудо Иосифым пален огыл.235
19 Тудо мемнан тукым ваштареш чояланен, азашт илыше ынышт код манын, нуным шуэн кодаш ӧкымлен, ачана-влакым шыгыремдылын.
20 Тиде жапыште Моисей шочын, тудо Юмылан келшыше лийын. Тудым кум тылзе ачажын пӧртыштыжӧ ашненыт.
21 А вара, шуэн кодымеке, тудым фараонын ӱдыржӧ налын, шке эргыж семын ончен-куштен.
22 Египет калыкын уло шинчымашыжым Моисейлан туныктеныт. Тудо мутыштат, пашаштат уста лийын.
23 А кунам Моисейлан нылле ий темын, шке тукымжым, Израиль эрге-влакым, миен ончалаш шонен пыштен.
24 Израиль тукым кокла гыч иктыжлан осалым ыштымым ужмеке, тудым пыдал налын, орландарыме еҥ верч ӱчым шуктен, египет пӧръеҥым пуштын.
25 Нуным Юмо тудын кидше дене утара манын умылат шонен, но нуно умылен огытыл.
26 Вес кечынже, нунын кокла гыч кок еҥ кредалме годым, Моисей миен да сӧрасаш ӱжын: ”Те родо-тукым улыда, молан икте-весылан осалым ыштеда?”
27 Но лишылжылан осалым ыштыше еҥ Моисейым шӱкалын да каласен: ”Кӧ тыйым мемнан вуйлатышылан да судьялан шогалтен?
28 Теҥгече египет пӧръеҥым пуштмет семын ала тый мыйымат пушташ шонет?”236
29 Тыгай шомакым колмеке, Моисей тушечын куржын да Мадиам мландыште ӧрдыж еҥ семын илаш кодын, тушто тудын кок эргыже шочын.
30 Нылле ий эртымеке, Синай курык воктенысе ир мландыште, йӱлышӧ иман вондерын тулыштыжо, тудлан Господьын Суксыжо кончен.
31 Тыгай кончымашым ужын, Моисей пеш ӧрын, а кунам ончалаш лишемын, Господьын йӱкшым колын:
32 ”Мый тыйын ача-кочат-влакын Юмышт, Авраамын Юмыжо, Исаакын Юмыжо, Иаковын Юмыжо улам”. Моисей лӱдмыж дене чытыраш тӱҥалынат, ончаш тоштын огыл.
33 А Господь тудлан каласен: ”Тыйын шогымо верет – святой мланде, йолчиеметым кудаш.
34 Мый калыкемым Египетыште шыгыремдылмым ужынам, тудын шортмыжым колынам да тудым утараш воленам. А ынде тол, Мый тыйым Египетыш колтем”.
35 ”Кӧ тыйым вуйлатышылан да судьялан шогалтен?” манын, нуно Моисейым кораҥденыт. Но иман вондерыште кончышо Суксын полшымыж дене Юмо тудымак нуным вуйлаташ да эрыкыш лукташ колтен.237
36 Египет мландыште, Йошкар теҥызыште да нылле ий ир мландыште ӧрыктарыше паша ден палдарыше палым ыштен, Моисей нуным тушеч луктын.
37 Тиде Моисеяк Израиль эрге-влаклан каласен: ”Юмо тыланда мыйын гай пророкым шкендан кокла гыч шогалта. Тудым колыштса.”238
38 Ир мландеш погынышо калык дене пырля Моисей лийын; Синай курыкышто тудлан ойлышо Суксо дене да мемнан ачана-влак дене тудо ир мландыште улмаш да, мемнан деке шукташ манын, илыше шомакым налын.
39 Мемнан ачана-влак тудын мутшым ынешт колышт улмаш, тудым кораҥденыт да шӱмыштышт Египетыш пӧртылаш шонымашым кученыт.
40 Нуно Ааронлан каласеныт: ”Мемнам вӱден кайыше юмо-влакым ыште. Мемнам Египет мланде гыч лукшо саде Моисей дене мо лийын, огына пале”.239
41 Тунам самырык ӱшкыжла койшо шояк юмым ыштеныт да тудлан надырым пуэныт, шке кидышт дене ыштыме ӱзгар лӱмеш куан пайремым эртареныт.
42 А Юмо нунын деч савырнен да кавасе шӱдыр-влаклан кумалаш коден. Пророк-влакын книгаштышт тыге возымо: ”Израиль тукым, але те нылле ий ир мландыште лийме годым шӱшкылмӧ вольыкым да моло надырым Мыланем конденда?
43 Молохын скинийжым240 да Ремфан юмыдан шӱдыржым те нумалында – кумалаш шкендан ыштыме сӱретдам пеленда наҥгаенда, сандене Мый тендам Вавилон вес могырыш кусарем”.241
44 Таныклымын скинийже ир мландыште мемнан ачана-влак пелен лийын. Тудыжо Моисейлан Ойлышын кӱштымыж почеш, Моисейын ужмо сын дене келшышын ыштыме улмаш.
45 Тудым мемнан ачана-влак налыныт да, Юмын поктен колтымо калык-влак деч Навин Иисусын вуйлатымыж почеш тиде мландым сеҥен налмеке, скинийым тышке нумал конденыт. Давид годсо жап марте тыге лийын.
46 Юмо Давид деке порын савырнен, да Иаков тукымын Юмыжлан илыме верым ямдылаш манын, Давид сӧрвален йодын.
47 А Юмылан пӧртым Соломон ыштен.
48 Но кид дене ыштыме пӧртлаште Кӱшнысӧ Юмо ок иле, пророк тыге ойлен:
49 ”Пылпомыш – Мыйын престолем, мланде – Мыйын йол шындыме верем. Мыланем могай пӧртым чоҥеда, але могай верыште Мый канаш тӱҥалам? – ойла Господь. –
50 Мыйын кидем огыл мо чыла тидым ыштен?”242
51 Ойым колыштдымо-влак! Тендан дене пӱчмӧ йӱлам эртарыме, но шӱмда да пылышда Юмым палыдыме еҥ-влакын гаяк. Ачада-влак семынак теат Святой Шӱлышлан эре торешланеда.
52 Пророк-влак кокла гыч кӧм гына тендан ачада-влак поктылын огытыл? Нуно Чын Ыштышын толшашыж нерген ончылгоч увертарыше-влакым пуштыныт, а ынде те Тудым ужалыше да пуштшо лийында.
53 Тыланда Суксо-влак гоч законым пуымо, а те тудым шуктен огыдал».
54 Тидым колыштын, Синедрионышто шинчыше-влак ажгыненыт да пӱйыштым пурыныт.
55 А Святой Шӱлыш дене тич темше Стефан пылпомышко ончалын, Юмын чапшым да Юмын пурла могырыштыжо шогышо Иисусым ужын
56 да ойлен: «Теве мый почылтшо пылпомышым да Айдеме Эргым ужам, Тудо Юмын пурла могырыштыжо шога».
57 Тунам нуно чот кычкыраш тӱҥалыныт, пылышыштым петыреныт да Стефан ӱмбаке ик еҥ семын керылтыныт.
58 Нуно тудым ола деч ӧрдыжкӧ шӱдырен луктыныт да, пушташ манын, ӱмбакыже кӱм кышкаш тӱҥалыныт. А таныклыше-влак ӱмбал вургемыштым Савл лӱман самырык пӧръеҥын йол воктекыже кудаш пыштеныт.
59 Стефан ӱмбаке кӱм кышкеныт, а тудыжо кумалын: «Господь Иисус, мыйын чонем нал».
60 Вара пулвуйыш сукалтен, виян йӱк дене кычкыралын: «Господь! Тиде языкыштлан нуным ит титакле». Тыге каласымеке, тудо колен.
8 ГЛАВА
2-3 Христослан ӱшаныше-влакым Савл шыгыремдылеш. 4-25 Самарийыште Поро Уверым каласкалымаш. 26-40 Филипп ден Эфиопий гыч толшо тӧра.
1 А Савл Стефаным пуштмым сайлан шотлен. Тудо кечын Иерусалимысе черкым пеш чот шыгыремдылаш тӱҥалыныт, да Апостол-влак деч молышт чылан Иудейысе да Самарийысе тӱрлӧ верлашке шаланен каеныт.
2 Юмым пагалыше пӧръеҥ-влак Стефаным тоеныт да тудын верч чот ойгырен шортыныт.
3 А Савл черкым индырен, пӧрт гыч пӧртыш коштын, пӧръеҥ ден ӱдырамаш-влакым шӱдырен наҥгаен да казаматыш петырыктен.
4 Тыгеракын, шаланен кайыше-влак Поро Уверым каласкален коштыныт.
5 Филипп Самарийысе олаш толын да тысе-влаклан Христос нерген увертарен.
6 Филиппын ойлымыжым колын да палдарыше палым ыштымыжым ужын, чылан тудым ик еҥ семын тӱткын колыштыныт.
7 Вет осал шӱлыш кучыман-влак кокла гыч шукыштын кӧргышт гыч, чот варгыжын, осал шӱлыш-влак лектыныт, а йыжыҥдыме да окшак-влак шукышт паремыныт.
8 Тудо олаште моткоч куаненыт.
9 Тыште Симон лӱман ик пӧръеҥ кужу жап юзыланен, кугу еҥ улам манын ӱшандарен да Самарийысе калыкым ӧрыктарен.
10 Изижат-кугужат тудым кумылын колыштыныт да «Тиде айдеме – Юмын кугу куатше» манын ойленыт.
11 Тудо шуко жап нуным юзыланымыж дене ӧрыктарен, садлан нуно тудым колыштыныт.
12 Но Юмын Кугыжаныш да Иисус Христосын лӱмжӧ нерген Поро Уверым каласкалыше Филиппын ойлымыжлан ӱшанаш тӱҥалмеке, пӧръеҥат, ӱдырамашат тынеш пуреныт.
13 Симон шкежат ӱшанен да, тынеш пурымеке, Филипп деч кораҥын огыл, палдарыше кугу пале ден чудым ужынат, чот ӧрын.
14 Юмын шомакым самарий калыкын шӱмыш пыштен вашлиймыштым колмеке, Иерусалимыште улшо Апостол-влак нунын дек Петр ден Иоанным колтеныт.
15 Ӱшаныше-влак Святой Шӱлышым налышт манын, Петр ден Иоанн, толмекышт, нунын верч кумалыныт,
16 вет Святой Шӱлыш нунын кокла гыч нигӧн ӱмбакат але волен огыл улмаш, нуно Господь Иисус лӱм дене тынеш пуртымо гына лийыныт.
17 Вара ӱмбакышт Петр ден Иоанн кидым пыштеныт, да нуно Святой Шӱлышым налыныт.
18 Апостол-влакын кидым пыштымышт гоч Святой Шӱлыш пуымым ужынат, Симон нунылан оксам конден
19 да ойлен: «Мыламат тыгай властьым пуыза: мыят кӧн ӱмбаке кидым пыштем, тудо Святой Шӱлышым налже».
20 Но Петр тудлан каласен: «Тек тыйын оксат тый денет пырля пыта: тый Юмын пӧлекшым оксала налаш шоненат!
21 Тиде пашаште нимогай ужашетат уке. Юмын ончылно тыйын шӱмет чын огыл.
22 Тыгеже, тыгай осалет деч кораҥ да Юмым сӧрвале, ала Тудо шӱм шонымо титакетым кудалта.
23 Тыйым кочо шекш дене темалтшым да чын огылын кепшылже дене пидмым ужам».
24 Симонжо вашештен: «Тендан каласыме гыч нимоат мылам ынже логал манын, те мыйын верч Господьым сӧрвалыза».
25 Господь нерген таныклымеке да Тудын шомакшым ойлымеке, Апостол-влак мӧҥгеш Иерусалимыш каеныт да корнышто Самарийысе шуко илемлаште Поро Уверым каласкаленыт.
26 Икана Господьын Суксыжо Филипплан каласен: «Кынел да кечывалвелыш,243 Иерусалим гыч Газашке кайыме тымык корнышко, лек».
27 Тудыжо каяш тарванен. Тиде жапыште корно дене Эфиопийысе ик евнух каен. Тудо Кандакиян – Эфиопийысе ӱдырамаш кугыжан – полатыштыже кугу еҥ лийын, ӱдырамаш кугыжан чыла погыжлан вуйын шоген. Иерусалимыш кумалаш толын улмаш,
28 а кызыт мӧҥгеш каен, орваште шинчен да пророк Исаиян книгажым лудын.
29 Филипплан Шӱлыш каласен: «Тиде орва деке лишем да воктеныже кай».
30 Филипп куржын миен да орваште шинчыше еҥын пророк Исаиян книгажым лудмо йӱкым колын. Филипп йодын: «Лудметым умылет мо?»
31 Тудо вашештен: «Иктаж-кӧ мылам ок умылтаре гын, кузе умылен кертам?» Вара тудо Филиппым пеленже орвашке шинчаш йодын.
32 А Возымашым лудмо шомакше тиде улмаш: «Тудым шорык семын шӱшкылаш наҥгаеныт, межым тӱредше-влак ончылно кузе пача йӱкым ок лук, Тудат тугак шке умшажым почын огыл.
33 Тудым ӱлыкӧ шындымаште Тудын чын судшо налалтын. Тукымжо нерген кӧ каласа? Вет илышыже мланде ӱмбач налалтеш».244
34 Филипплан евнух ойлен: «Поро лий, мыланем каласе: кӧн нерген пророк тыге ойла? Шкеж нерген але иктаж-кӧ весе нерген?»
35 Возымашын тиде шомакше гыч тӱҥалын, Филипп тудлан Иисус нерген Поро Уверым ойлен.
36 Корно дене эртымышт годым нуно вӱд воктеке миен шуыныт. Евнух ойлен: «Теве вӱд. Мыйым тынеш пурташ чарак уло мо?»
37 А Филипп тудлан вашештен: «Уло шӱмет дене ӱшанет гын, тынеш пурташ лиеш». Евнух каласен: «Иисус Христос – Юмын Эрге манын ӱшанем».
38 Вара орвам чараш кӱштен. Филиппат, евнухат орва гыч воленыт, коктынат вӱдыш пуреныт, да Филипп тудым тынеш пуртен.
39 Вӱд гыч лекмекышт, Святой Шӱлыш евнух ӱмбаке волен, а Господьын Суксыжо Филиппым тушеч наҥгаен. Евнух тудым ынде ужын огыл, куанен, шке корныж дене каен.
40 А Филипп Азотышто улмыжым ужын да, Кесарийыш миен шумешкыже, эртышыжла, чыла олалаште Поро Уверым каласкален.
9 ГЛАВА
1-19 Савлын вашталтмыже. 20-25 Савл Дамаскыште Поро Уверым каласкала. 26-31 Савл Иерусалимыште. 32-35 Энейын пареммыже. 36-43 Тавифам ылыжтымаш.
1 А Савлын шӱмжӧ Господьын тунемшыж-влакым эше лӱдыкташ да пушташ шонен йӱлен. Тудо архиерей деке миен да,
2 Господьын корныж дене кайыше-влакым кӧм муэш – пӧръеҥымат, ӱдырамашымат – Иерусалимыш пидын кондаш манын, Дамаскысе синагог-влаклан тудын деч серышым йодын налын.
3 Дамаск ола деке миен шушашыж годым корнышто Савл йыр кенета пылпомыш гыч волгыдо йолгалтын.
4 Тудо мланде ӱмбаке йӧрлын да йӱкын ойлымым колын: «Савл, Савл! Молан тый Мыйым поктылат?»
5 Савл йодын: «Господь, Тый кӧ улат?» Тудыжо вашештен: «Мый тыйын поктылмо Иисус улам. Куат ваштареш тылат каяш неле».
6 Савл лӱдмыж дене чытырен каласен: «Господь, мыйым мом ыштыктынет?» Господь ойлен: «Кынел да олашке кае, тылат мом ышташ кӱлеш – каласалтеш».
7 Савл дене пырля кайыше еҥ-влак тӱҥгылген шогеныт. Нуно йӱкым колыныт, а нигӧмат ужын огытыл.
8 Савл мланде ӱмбачын кынелын, но шинчажым почмеке, нигӧм ужын огыл. Тудым Дамаск олашке кид гыч вӱден намиеныт.
9 Кум кече тудо ужын огыл, кочкынат, йӱынат огыл.
10 Дамаскыште Ананий лӱман ик тунемше лийын. Господь тудлан кончымаш гоч каласен: «Ананий!» Тудо вашештен: «Теве мый, Господь!»
11 А Господь тудлан ойлен: «Тарване, Вияш лӱман изуремыш кай да Иудан пӧртыштыжӧ Тарс гыч Савлым йод. Тудо кызыт кумалеш.
12 Савл кончымашым ужын, тушто тудын деке Ананий лӱман пӧръеҥ пурен, ужаш тӱҥалже манын, тудын ӱмбаке кидым пыштен».
13 Ананий вашештен: «Господь, тиде айдеме нерген мый шуко еҥ деч колынам. Тыйын святой-влакетлан Иерусалимыште тудо шуко осалым ыштен,
14 Тыйын лӱметлан кумалше-влакым тыштат эрык деч посна кодаш архиерей-влак тудлан властьым пуэныт».
15 Но Господь тудлан каласен: «Кае, тиде айдеме – Мыйын ойырен налме ате.245 Тудо лӱмемым калык-влак, кугыжа-влак да Израиль эрге-влак ончылно увертарен шогаш тӱҥалеш.
16 Мыйын лӱмем верч Савл кунар шуко орланышаш, Мый тудлан чыла ончыктем».
17 Ананий каен, пӧртыш пурен, Савл ӱмбаке кидшым пыштен да каласен: «Савл изай, Господь – толмо корныштет тылат кончышо Иисус – мыйым колтен. Тыйын шинчат почылтшо да тый Святой Шӱлыш дене темалт манын, мый толынам».
18 Тунамак Савлын шинча ӱмбачше колшӱм волен кайыме гай лийын, шинчаже почылтын. Тудо кынелын, тынеш пурен,
19 кочкын да вийже пӧртылын. Савл тунемше-влак дене икмыняр кече Дамаскыште лийын
20 да, Иисусым Юмын Эрге манын, синагоглаште тунамак каласкалаш тӱҥалын.
21 Колыштшо-влак чылан ӧрыныт да ойленыт: «Иисусын лӱмжылан кумалше-влакым Иерусалимыште тиде еҥ поктылын огыл мо? Тышкат тудо тыгай еҥ-влакым, пидын, архиерей-влак ончык наҥгаяш толын огыл мо?»
22 А Савлын ойлымыжо утларак да утларак вийым налын, Иисус – Христос улеш манын ончыктымыжо Дамаск олаште илыше иудей-влакым моткоч ӧрыктарен.
23 Икмыняр жап гыч иудей-влак Савлым пушташ кутырен келшеныт.
24 Но Савл шолып шонымыштым пален налын. Нуно, тудым пушташ манын, йӱдшӧ-кечыже олан чыла капкаж воктене ороленыт.
25 А тунемше-влак, Савлым кугу комдеш шынден, йӱдым ола пырдыж гыч волтеныт.
26 Савл Иерусалимышке толын да тысе тунемше-влак деке ушнаш тыршен. Туге гынат чыланат тудын деч лӱдыныт, тунемше манын ӱшанен огытыл.
27 Но Варнава тудым пеленже налын, Апостол-влак деке намиен. Савлын корнышто Господьым ужмыжо, Господьын тудлан ойлымыжо да Савлын Дамаск олаште Иисус лӱм дене лӱдде ойлымыжо нерген каласкален.
28 Савл нунын дене кодын да Иерусалимыште эрыкан коштын, Господь Иисусын лӱмжӧ дене лӱдде ойлен.
29 Тыгак грек йылме дене ойлышо иудей-влак дене мутланен да ӱчашен, а нунышт тудым пушташ тӧченыт.
30 Тидым пален налмеке, иза-шольо-влак тудым Кесарийыш ужатеныт да Тарсыш колтеныт.
31 А Иудей, Галилей да Самарий мучко черке-влак тынысан лийыныт, Господь деч лӱдын иленыт,246 кушкыныт да вияҥыныт, да Святой Шӱлыш кумылаҥдыме дене шукемыныт.
32 Теве, чыла вере коштын савырнышыла, Петр Лиддаште илыше святой-влак декат толын.
33 Тушто тудо Эней лӱман ик еҥым вашлийын, тудыжо ынде кандаш ий вакшышыште йыжыҥдыме киен.
34 Петр тудлан каласен: «Эней, тыйым Иисус Христос паремда, кынел да вакшышетым тӧрлате». Эней тунамак кынелын.
35 Лиддаште да Саронышто илыше-влак чылан тудым ужыныт, Господь велке савырненыт.
36 Иоппийыште Тавифа лӱман ӱдырамаш тунемше лийын, лӱмжӧ серна247 манмым ончыкта. Тудо порым ыштен шоген, йорло-влаклан эреак полшен.
37 Тиде кечылаште Тавифа черланен да колен, тудым мушкыныт да кӱшыл пачашысе пӧлемыш пыштеныт.
38 Лиддаже Иоппий деч мӱндырнак огыл улмаш. Петрын Лиддаште улмыж нерген колмеке, «Жапым шуйкалыде мемнан деке тол» манын йодаш, тунемше-влак тудын деке кок пӧръеҥым колтеныт.
39 Петр тунамак нунын дене пырля толын. Толын шумекыже, тудым кӱшыл пачашысе пӧлемыш пуртеныт. Петр деке шортшо тулык ӱдырамаш-влак лишемыныт, илымыж годым Тавифан ыштыме тувыр-влакым да ӱмбал вургемым ончыктеныт.
40 Петр чыланыштымат луктын колтен. Вара сукалтен шинчын, кумалын да кийыше кап велке савырнен каласен: «Тавифа, кынел!» Тавифа шинчажым почын, вара Петрым ужын да кынел шинчын.
41 Кидым шуялтен, Петр тудлан кынелаш полшен, вара святой ден тулык вате-влакым ӱжын, нунын ончыко илыше Тавифам шогалтен.
42 Тидын нерген уло Иоппий мучко увер шарлен, шукышт Господьлан ӱшанаш тӱҥалыныт.
43 Петр эше икмыняр жап Иоппийыште коваштым ийлыше Симон лӱман еҥ дене илен.
10 ГЛАВА
1-8 Петрым Корнилий шкеж деке ӱжеш. 9-33 Петрлан кончымаш. 34-43 Корнилийын пӧртыштыжӧ Петрын ойлымыжо. 44-48 Корнилий да моло йот тукым ӱмбаке Святой Шӱлыш вола.
1 Кесарийыште Корнилий лӱман ик пӧръеҥ лийын, тудо италий манме полкысо шӱдывуй улмаш.
2 Тудо чыла мӧҥгысыж дене пырля Юмылан лӱдын кумалше да Тудым уло чон дене пагалыше лийын, калык кокласе йорло-влаклан эре полшен шоген да чарныде Юмылан кумалын.
3 Икана Корнилий индешымше шагат годым248 кончымаште Юмын Суксыжым раш ужын. Суксо тудын деке пурен да каласен: «Корнилий!»
4 Суксо ӱмбаке ончен, Корнилий лӱдын каласен: «Мо, Господь?» Суксо тудлан вашештен: «Юмо тыйын кумалметым да йорло-влаклан поро пашам ыштыметым шотыш налын.
5 А ынде Симон лӱман айдемым ӱжын кондаш Иоппий олашке еҥ-влакым колто. Тудым Петр манынат лӱмдат.
6 Тудо коваштым ийлыше Симон дене уна лийын ила, пӧртшӧ теҥыз воктене шинча. Тыйым да чыла мӧҥгысетым утарыше шомакым Петр тыланет ойла».
7 Суксо тудлан тыге каласен кайымеке, Корнилий кок тарзыжым да пеленже улшо кокла гыч Юмым уло чон дене пагалыше ик сарзыжым ӱжын.
8 Мо лиймым каласкалымеке, нуным Иоппийышке колтен.
9 Вес кечын, колтымо еҥ-влак корнышто лийме да ола деке лишемме годым, Петр куд шагатыштырак пӧрт леведыш ӱмбаке кумалаш кӱзен.249
10 Вара тудо шужымым шижын, кочмыжо шуын. Кочкаш ямдылыме годым тудым кугу ӧрмаш авалтен,
11 тудо почылтшо пылпомышым да шкеж деке кӱшыч волышо лопка вынер гайым ужын, тудыжым кылдыме ныл лукшо дене мланде ӱмбаке волтеныт.
12 Тушто мландӱмбалсе ныл йолан тӱрлӧ янлык ден вольык, нушкын коштшо, кавасе кайык-влак лийыныт.
13 Вара йӱк тудлан каласен: «Кынел, Петр, шӱшкыл да коч».
14 Но Петр вашештен: «Уке, Господь, мый нигунам нимогай шакшым але ару огылым кочкын омыл».250
15 Тунам тудлан йӱк кокымшо гана каласен: «Мом Юмо эрыктен, тудым ару огыллан ит шотло».
16 Тыге кум гана лийын, вара лопка вынер вигак пылпомышко налалтын.
17 Тиде кончымаш мом ончыкта манын, Петрын ӧрын шогымыж годым Корнилийын колтымо еҥже-влак, Симонын пӧртшӧ кушто улмо нерген йодыштын, пален налмеке, капка воктек толын шогалыныт
18 да йӱкым кугемден йодыныт: «Петр манме Симон тыште уна лийын ила мо?»
19 Петр эше кончымаш нерген шонкален, а Шӱлыш тудлан каласен: «Теве кум еҥ тыйым кычалеш.
20 Нуным Мый колтенам, сандене кынел, воло да изишат ит кокытелане, нунын дене пырля кай».
21 Шкеж деке Корнилий деч колтымо пӧръеҥ-влак деке Петр волен да каласен: «Мый кычалме еҥда улам. Те могай амал дене толында?»
22 Нунышт ойленыт: «Мемнам шӱдывуй Корнилий колтен. Тудо чын ыштыше, Юмылан лӱдын кумалше айдеме, чыла иудей калыкат тудын нерген порын ойла. Тыйым шке пӧртышкыжӧ ӱжын кондаш да ойлыметым колышташ Корнилийлан святой Суксо кӱштен».
23 Вара Петр нуным ӱжын пуртен да унам ыштен. А вес кечын нунын дене пырля каен, пеленже Иоппийысе иза-шольо-влак кокла гыч южышт каеныт.
24 Вес кечын нуно Кесарийыш толын шуыныт. Корнилий родо-тукымжым да лишыл йолташыж-влакым ӱжын улмаш, нуным вучен.
25 Петрын пурымыж годым Корнилий тудым вашлийын да, йолжо деке кумык возын, вуйым савен.
26 А Петр тудым кынелтен да каласен: «Кынел, мый шкежат айдеме веле улам».
27 Вара, тудын дене мутланен, пӧртыш пурен, шуко погынышым ужын
28 да нунылан каласен: «Иудейлан йот тукым еҥ дене кылым кучаш але тудын деке пураш чарыме нерген те паледа, но ик еҥымат шакшылан але ару огыллан шотлаш ок лий манын, Юмо мылам ончыктен.
29 Сандене, мыйым ӱжмеке, торешланыде толынам, тыгеже йодам: могай амал дене те мыйым ӱжында?»
30 Корнилий каласен: «Кум кече ончыч тиде шагат марте мый пӱтым кученам да индешымше шагатыште шке мӧҥгыштем кумалынам. Кенета мыйын ончылнем йолгыжшо вургеман айдеме кончен
31 да каласен: ”Корнилий, тыйын кумалметым колмо, да йорло-влаклан поро пашам ыштыметым Юмо ушышкыжо пыштен.
32 Тугеже Иоппийыш шке еҥет-влакым колто да Петр манме Симоным ӱжын кондо, тудо коваште ийлыше Симонын пӧртыштыжӧ теҥыз воктене уна лийын ила, Петр тый декет толеш да чыла ойла”.
33 Мый тунамак тый декет еҥем-влакым колтенам, толметше пешак сай. Тылат Юмо мом каласаш кӱштымым колышташ ме ынде чылан Юмо ончылно улына».
34 Тунам Петр ойлаш тӱҥалын: «Юмын чыла еҥым ик семын ончымыжым кызыт чынак умылышым.
35 Тудлан лӱдын кумалше да чын почеш ыштыше еҥ, кеч-могай калык гыч лийже, Юмылан келша.
36 Израиль эрге-влаклан Тудо шке шомакшым колтен, Иисус Христос гоч тыныслык нерген Поро Уверым пуэн. Иисус Христосшо – чыла айдемын Господьшо.
37 Иоаннын увертарен ойлымо тынеш пуртымаш деч вара, Галилей гыч тӱҥалын, уло Иудей мучко мо лиймым те паледа:
38 Юмо Назарет Иисусым Святой Шӱлыш да вий-куат дене шӱрен палемден. Иисус пелен Юмо лийын, сандене Тудо порым ыштен да диаволын кид йымалныже лийше-влакым чыланыштымат паремден коштын.
39 Иудей-влакын элыштышт да Иерусалимыште Иисус мом ыштен, чылажланат ме танык улына. Тудым пу меҥгеш пудален пуштыныт,
40 а кумшо кечын Юмо Тудым ылыжтен да Тудлан кончаш йӧным ыштен.
41 Но Иисус уло калыкланна огыл, а мыланна, Юмын ончылгоч ойырен налме танык-влаклан гына, кончен. Колымаш гыч ылыж кынелмекыже, ме Тудын дене пырля кочкын да йӱын улына.
42 Колышымат, илышымат судитлаш Юмо Тудым шогалтен манын, калыклан увертараш да таныклаш Иисус мыланна кӱштен.
43 Чыла пророк-влак таныклат: Иисуслан ӱшаныше кажне еҥын языкшым Тудын лӱм дене Юмо кудалта».
44 Петрын тидым каласкалымыж годым тудым колыштшо-влакын чыланыштын ӱмбакышт Святой Шӱлыш волен.
45 Нунын палыдыме тӱрлӧ йылме дене ойлымыштым да Юмым чапландарымыштым колын, Святой Шӱлышын пӧлекшым чын Юмым палыдыме калык гыч улшо еҥ-влак ӱмбакат волтымылан Петр дене пырля толшо, Христослан ӱшаныше пӱчман-влак чылан ӧрыныт.251
46 Тунам Петр каласен:
47 «Мемнан семынак Святой Шӱлышым налше нине еҥ-влакым вӱд дене тынеш пурташ иктаж-кӧ чарен кертеш мо?»
48 Вара нунылан Иисус Христос лӱмеш тынеш пураш кӱштен. А нунышт Петрым икмыняр кече шкешт дене лияш йодыныт.
11 ГЛАВА
1-18 Иерусалимыште Петрын умылтарымыже. 19-30 Антиохийысе черке.
1 Чын Юмым палыдыме-влакат Юмын шомакым шӱмышкышт пыштеныт манын, Апостол-влак да Иудейысе иза-шольо-влак колыныт.
2 Петрын Иерусалимыш толмекыже, пӱчман-влак тудым титаклаш тӱҥалыныт:
3 «Тый пӱчдыман еҥ-влак деке пуренат да нунын дене кочкынат», – маныныт.
4 А Петр нунылан радам дене каласкалаш тӱҥалын:
5 «Мый Иоппий олаште лийынам да кумалынам, тунам мыйым кугу ӧрмаш авалтен да кончымашым ужынам: кӱшыч волышо лопка вынер гайым ныл лукшо дене пылпомыш гыч мый декем волтеныт.
6 Мый тудым тӱткын онченам да нылйола коштшо мландӱмбалсе чонан-влакым, янлыкым, нушкын коштшо да кавасе кайык-влакым ужынам.
7 Тыгак мылам ойлышо йӱкымат колынам: ”Кынел, Петр, шӱшкыл да коч”.
8 А мый манынам: ”Уке, Господь, нимогай шакше але ару огыл мыйын умшашкем нигунамат пурен огыл”.
9 Пылпомыш гыч йӱк кокымшо гана мылам ойлен: ”Мом Юмо эрыктен, тудым тый ару огыллан ит шотло”.
10 Чыла тиде кум гана лийын, вара чылажат угыч пылпомышко налалтын.
11 Тунамак мыйын илыме пӧрт ончылан кум еҥ шогалын. Нуным мый декем Кесарий гыч колтеныт улмаш.
12 Изишат кокытеланыде нунын дене каяш Шӱлыш мылам каласен. Нине куд иза-шольо мый денем пырля каен, да ме ӱжшӧ еҥын пӧртышкыжӧ пуренна.
13 Тудо мыланна шке пӧртыштыжӧ Суксым ужмыж нерген каласкален. Суксо тудлан ойлен: ”Иоппийыш Петр манме Симоным ӱжын кондаш еҥ-влакым колто.
14 Тудо тыйымат, мӧҥгысет-влакымат утарыше шомакым тыланет ойла”.
15 А ойлаш тӱҥалмекем, тӱҥалтыште мемнан ӱмбаке волымо семынак, нунын ӱмбакат Святой Шӱлыш волен.
16 Тунам мый Господьын кузе ойлымыжым шарналтышым: ”Иоанн вӱд дене тынеш пуртен, а те Святой Шӱлыш дене тынеш пуртымо лийыда”.
17 Тугеже, Господь Иисус Христослан ӱшанаш тӱҥалмекына, Юмо мыланна мом пуэн, нуныланат тугайымак пуэн гын, Юмылан чаракым ышташ кӧ мый улам?»
18 Тидым колыштмеке, чылан лыпланеныт да Юмым моктен ойленыт: «Тугеже, Шкенжым палыдыме-влакланат Юмо языкыштым касарыкташ да илышым налаш йӧным пуэн».
19 Стефаным пуштмо деч вара тӱҥалше поктылмашлан кӧра шаланен кайыше-влак Финикий, Кипр, Антиохий марте шуыныт. Нуно Христос нерген шомакым иудей-влак деч молылан нигӧлан каласкален огытыл.
20 Туге гынат нунын коклаште икмыняр еҥ Кипр да Кириней гыч лийын, нунышт, Антиохийыш толмеке, Господь Иисус нерген Поро Уверым эллин-влакланат каласкаленыт.
21 Господьын кидше нунын дене лийын, пешак шукын Господьлан ӱшанаш тӱҥалыныт да Тудын велке савырненыт.
22 Тидын нерген уверым Иерусалимысе черке колын, да Варнавам Антиохийыш колтеныт.
23 Тудо, толмекыже, Юмын порылыкшым ужынат, моткоч куанен да чылаштымат Господь дене уло шӱм-чон дене ушнен шогаш ӱжын.
24 Тудо Святой Шӱлыш да ӱшанымаш дене тич темше поро пӧръеҥ лийын. Господь деке еҥ-влак шукырак ушненыт.
25 Вара Варнава Тарсыш Савлым кычалаш каен, тудым муын да Антиохийыш конден.
26 Нуно тушто идалык мучко черкым погеныт да шуко еҥым туныктеныт. Антиохийыште тунемше-влакым эн ондак христиан манаш тӱҥалыныт.
27 Тудо кечылаште Иерусалим гыч Антиохийыш пророк-влак толыныт.
28 Нунын кокла гыч иктыже, Агав лӱманже, кынел шогалынат, уло тӱня мучко кугу шужымаш лийшаш нерген Шӱлыш кумылаҥдыме дене ончылгоч палдарен. Шужымашыже Клавдий кесарь годым лийын.
29 Тунам тунемше-влак, кажныже кертмыж семын, Иудейысе иза-шольо-влаклан полышым колташ пунчалыныт.
30 Нуно тыгак ыштеныт, погымыштым Варнава ден Савл дене пырля пресвитер-влаклан колтеныт.
12 ГЛАВА
1-5 Иаковым пуштмаш да Петрым кучыктымаш. 6-19 Казамат гыч Петрын утлымыжо. 20-25 Иродын колымыжо.
1 Тудо жапыште Ирод кугыжа252 черкыш коштшо-влак кокла гыч икмынярышт ӱмбаке, осалым ышташ манын, кидым нӧлталын.
2 Тудо Иоаннын Иаков изажым керде дене пуштыктен.
3 Тыге ыштымаш иудей-влаклан келшымым ужынат, вара Петрымат кучыктен, тидыже Шергинде пайрем годым лийын.
4 Кучымеке, тудым казаматыш шынден да ныл еҥан ныл сарзе тӱшкалан оролаш коден. Кугече деч вара Петрым Ирод калык ончык лукнеже улмаш.
5 Тыгеракын, Петрым казаматыште ороленыт, а тиде жапыште черке тудын верч Юмылан чарныде кумалын.
6 Петрым Ирод калык ончыко лукнеже улмаш. Тылеч ончычсо йӱдым кок шинчыр дене шинчырлыме Петр кок сарзе коклаште мален. Орол-влак казамат омса воктенат ороленыт.
7 Кенета Господьын Суксыжо лектын шогалын да пӧлем волгалт каен, Петрым Суксо ӧрдыжшӧ гыч тӱкалтен помыжалтарен да каласен: «Кынел вашкерак». Петрын кидше гыч шинчыр мучыштен.
8 Суксо тудлан ойлен: «Ӱштал, йолышкет йолчиемым чие». Петр тыгак ыштен. Вара Суксо каласен: «Ӱмбал вургеметым чий да почешем мий».
9 Петр лектын да почешыже каен, Суксын ыштымыже чын улмо нерген пален огыл, а шинчажлан конча шонен.
10 Нуно орол-влакым ик вере эртеныт, вара вес вере, олаш лекме кӱртньӧ капка деке миен шуыныт, тудыжо нунылан шкеак почылтын. Нуно лектыныт, ик изуремым эртымеке, Суксо кенета тудым коден каен.
11 Тунам Петрын шонымыжо рашемынат, каласен: «Ынде мый чынжымак палем: Господь Суксыжым колтен, мыйым Иродын кидше деч да иудей калыкын мый денем мо лийшашым вучымыж деч утарен».
12 Тидым умылымеке, Мариян, Марк манме Иоаннын аважын, пӧртшӧ деке толын, тушко кумалаш шукын погыненыт улмаш.
13 А кунам Петр капкам тӱкалтен, Рода лӱман тарзе ӱдыр ончалаш лектын.
14 Петрын йӱкшым паленат, куанымыж дене капкам почын огыл, а куржын пурен да Петр капка воктене шога манын увертарен.
15 А погынышо-влак тудлан каласеныт: «Тый ушым йомдаренат мо?» Но ӱдыр чакнен огыл, а нунышт вашештеныт: «Тиде тудын Суксыжо».
16 Петр капкам тӱкалымым чарнен огыл, а почмекышт, тудым ужын, чот ӧрыныт.
17 Шыпланышт манын, Петр кидшым нӧлталын да Господь тудым казамат гыч кузе лукмо нерген нунылан каласкален, вара манын: «Тидын нерген Иаковлан да иза-шольо-влаклан увертарыза». Петр тушеч лектын да вес верыш каен.
18 Петр дене мо лиймым пален огытылат, эрдене сарзе-влак чот тургыжланаш тӱҥалыныт.
19 А Ирод Петрым кычалыктен, тудым муын огытылат, орол-влак деч йодыштын, нуным пушташ кӱштен, а шкеже Иудей гыч Кесарийыш каен да тушто икмыняр жапым эртарен.
20 Тир ден Сидонышто илыше-влаклан Ирод шыдешкыше лийын, а нунышт тудын деке икоян толыныт, полатысе тӧрам, Властым, шке могырышкышт савыреныт да тыныслыкым йодыныт. Нуно Иродын вуйлатыме кундемже гыч кочкышым налыныт.
21 Палемдыме кечын Ирод, кугыжан вургемым чиен, судитлыме верыш шинчын да нунылан ойлаш тӱҥалын,
22 а калык кычкырен: «Тиде Юмын йӱкшӧ, а айдемын огыл!»
23 Ирод Юмын чапшым нӧлтен огыл, сандене Господьын Суксыжо тудым тунамак перен, Иродым шукш-влак кочкыныт, тудо колен.
24 А Юмын шомакше вияҥын да шарлен.
25 Варнава ден Савл, полышым пуымо пашам шуктымекышт, пеленышт Марк манме Иоанным налыныт да Иерусалим гыч Антиохийыш пӧртылыныт.
13 ГЛАВА
1-3 Варнава ден Савлын пашашт. 4-12 Апостол-влак Кипрыште Юмын Увержым каласкалат. 13-52 Писидийысе Антиохийыште.
1 Антиохийысе черкыште икмыняр пророк ден туныктышо лийын: Варнава, Нигер манме Симеон, Кириней гыч Луций, тетрарх Ирод дене пырля кушшо Манаил да Савл.
2 Господьлан служитлымышт да пӱтым кучымышт годым Святой Шӱлыш каласен: «Мый Варнава ден Савлым посна пашалан ӱжынам, тиде пашам шукташ нуным Мыланем ойырен шогалтыза».
3 Тунам нуно пӱтым кученыт, кумалыныт, Варнава ден Павел ӱмбаке кидым пыштеныт да нуным колтеныт.
4 Святой Шӱлышын колтымо Варнава ден Павел Селевкийыш толыныт, тушечын, корабльыш шинчын, Кипрыш каеныт.
5 А Саламинышке шумекышт, иудей-влакын синагогыштышт Юмын шомакым увертарен туныктеныт. Иоанн пырля лийын да нунылан полшен.
6 Нуно Паф марте островым пӱтынек эртеныт. Тушто Вариисус лӱман иудейым вашлийыныт. Тудыжо юзо да шояк пророк лийын,
7 Сергий-Павел проконсул дене улмаш. Сергий-Павел ушан пӧръеҥ лийын. Юмын шомакым колыштмыжо шуын да Варнава ден Савлым шкеж деке ӱжын.
8 Но Елима юзо – лӱмжӧ тидымак ончыкта – нунын ваштареш лийын, проконсулым ӱшанымаш деч кораҥдаш тыршен.
9 Тунам Савл, тудым тыгак Павел маныныт, Святой Шӱлыш дене темалтын, юзын ӱмбаке туран ончалын
10 да каласен: «О, диаволын эргыже! Тый тӱрлӧ ондалчык да тӱрлӧ осал паша дене тич темынат. Тый чыла чынын тушманже улат! Господьын вияш корныжым кадыртылмым от чарне мо?
11 А теве Господьын кидше тыйын ваштареш виктаралтын, тый сокыр лият да палемдыме жап марте кечым от уж». Тунамак юзым пич пычкемыш авалтен да тудо, тышке-тушко савырнен, вӱден наҥгайышым кычалын.
12 Мо лиймым ужын, Господьын туныктымыжлан проконсул чот ӧрын да Господьлан ӱшанен.
13 Павел да тудын дене пырля коштшо-влак Паф гыч корабльыш шинчын каеныт да Памфилийысе Пергийыш толыныт. Тушто Иоанн нунын деч ойырлен да Иерусалимыш пӧртылын.
14 А нунышт Пергий гыч умбаке каеныт да Писидийысе Антиохийыш толыныт, шуматкечын синагогыш пуреныт да шинчыныт.
15 Законым да пророк-влакын возымыштым лудмо деч вара синагог вуйлатыше-влак нунылан каласаш колтеныт: «Иза-шольо-влак, калыкым кумылаҥден каласаш мутда уло гын, ойлыза».
16 Павел кынелын, кидым нӧлталын да каласен: «Израильын пагалыме еҥже-влак да Юмылан лӱдын кумалше-влак, колыштса:
17 Израиль калыкын Юмыжо мемнан ачана-влакым ойырен налын да Египетыште йот еҥ семын лиймышт годым тиде калыкым кугемден. Шкенжын виян кидше дене тудым Египет гыч луктын
18 да нылле ий наре ир мландыште нуным пукшен ашнен,
19 Ханаан мландыште шым калыкым пытарен да нунын мландыштым шке калыкшылан шеледен пуэн.
20 Тылеч вара пророк Самуилын жапше марте ныл шӱдӧ витле ий наре нунылан судья-влакым пуэн.
21 Вара нуно кугыжам йодыныт, да Юмо нунылан Кисын Саул эргыжым, Вениамин тукым гыч пӧръеҥым, пуэн. Тудо нылле ий кугыжаланен.
22 Вара Юмо тудым кораҥден да кугыжаштлан Давидым шогалтен, тудын нерген таныклен каласен: ”Мый шӱмемлан келшыше пӧръеҥым, Иессейын Давид эргыжым, муынам, тудо Мыйын чыла шонымем шукта”.253
23 Тудын тукымжо гыч Юмо, сӧрымыж семынак, Израильлан Утарыше Иисусым пуэн.
24 Иисус толмо деч ончыч Иоанн уло Израиль калыклан, языкыштым касарыктен, Юмо деке савырнаш да тынеш пураш кӱлмӧ нерген увертарен.
25 Шке пашажым мучашке шуктымыж годым Иоанн каласен: ”Кӧлан мыйым шотледа, мый тудо омыл, но теве почешем Весе толеш, мый Тудын йолчием кылжым рудашат ом йӧрӧ”.
26 Иза-шольо-влак, Авраам тукымын эргышт да тендан коклаште Юмылан лӱдын кумалше-влак! Тиде утарымаш нерген шомакым тыланда колтымо.
27 Иерусалимыште илыше-влак да нунын вуйлатышышт Иисусын кӧ улмыжым пален огытыл, Тудым титаканыш лукмышт дене пророк-влакын шуматкече еда лудмо шомакыштым шуктеныт.
28 Пуштмым чыныш лукташ нимогай амалым муын огытыл гынат, Иисусым пушташ Пилат деч йодыныт.
29 Тудын нерген мом возымым чыла шуктымеке, пу меҥге гыч волтеныт да шӱгарыш пыштеныт.
30 Но Юмо Тудым колымаш гыч ылыжтен.
31 Иисус Шкеж дене пырля Галилей гыч Иерусалимыш толшо-влаклан ятыр кече шуко гана кончен. А ынде нуно мемнан калык ончылно Тудын таныкше улыт.
32 Ме кызыт тыланда Поро Уверым каласена: Юмо мемнан ачана-влаклан мом сӧрен, тудым нунын йочаштлан, мыланна, шуктен. Кокымшо псаломышто возымо семын, Иисусым ылыжтен.
33 Тушто ойлалтеш: ”Тый Мыйын Эргым улат, Мый таче Тыйым шочыктенам”.254
34 Юмо Иисусым колымаш гыч ылыжтен гын, Тудо ынде шӱйын кийымашке ок пӧртыл. Тидын нергенак Юмо тыге каласен: ”Мый Давидлан сӧрымӧ чын да вашталтдыме суапым тыланда пуэм”.255
35 Вес вереат ойлен: ”Шке Святоетлан шӱйын кияш от пу”.256
36 Шке жапыштыже Юмын эрыкшылан257 служитлымеке, Давид колен. Тудым ача-кочаже воктен тоеныт, да тудын капше шӱйын.
37 А Кӧм Юмо ылыжтен, Тудын капше шӱймашым ужын огыл.
38 Тугеже, иза-шольо-влак, пален лийза: Иисуслан кӧра тыланда языкдам касарымаш увертаралтеш.
39 Кушто те Моисейын законжо гоч чыныш лектын кертын огыдал, тушто уло ӱшаныше-влак Иисус гоч чыныш лектыт.
40 Шекланыза, тендан дене пророк-влакын ойлымышт семын ынже лий. Нуно ойленыт:
41 ”Ончалза, игылтше-влак, ӧрза да йомза: Мый тендан кечылаште ӧрыктарыше пашам ыштем, иктаж-кӧ тыланда тидым каласкала гынат, огыда ӱшане ыле”».258
42 Кунам Павел ден Варнава иудей-влакын синагогышт гыч лектыныт, чын Юмым палыдыме-влак вес шуматкечынат тидын нергенак каласкалаш йодыныт.
43 Погынымаш гыч шаланен кайымеке, чын Юмым ончыч палыдыме еҥ-влак да иудей-влак кокла гыч ятырышт Павел ден Варнава почеш каеныт, а Павел ден Варнава нунын дене мутланеныт да Юмын порылыкшым кучен илаш сӧрваленыт.
44 Юмын шомакшым колышташ вес шуматкечын пӱтынь ола гаяк погынен.
45 Тынар калыкым ужмеке, иудей-влак чот кӧраненыт, Павелын ойлымыж ваштареш шогеныт да осалын вурсеныт.
46 Тунам Павел ден Варнава лӱдде каласеныт: «Юмын шомакшым эн ондак тыланда каласкалаш кӱлеш ыле, но те тудын деч кораҥыда, шкендам курымашлык илышлан йӧрдымым ыштеда, сандене ме чын Юмым палыдыме-влаклан ойлаш тӱҥалына.
47 Господь мыланна тыге кӱштен: ”Мый Тыйым чын Юмым палыдыме-влакын волгыдыштлан шогалтенам, тӱня тӱр марте Тый утарымаш лият”».259
48 Тидым колмеке, чын Юмым палыдыме-влак куаненыт да Господьын шомакшым моктеныт, курымашлык илышлан палемдыме-влак чылан ӱшаненыт.
49 Господьын шомакше уло кундем мучко шарлен.
50 Но иудей-влак Юмылан кумалше да чот пагалыме ӱдырамаш-влакым, тыгак оласе кугурак-влакым таратеныт. Нунышт Павел ден Варнавам поктылаш калыкым кынелтеныт да кундемышт гыч поктен колтеныт.
51 Йолышт гыч пуракым нунын ваштареш почкалтен, Павел ден Варнава Иконийыш каеныт.
52 А тунемше-влак куан да Святой Шӱлыш дене темыныт.
14 ГЛАВА
1-7 Иконийыште. 8-20 Листраште. 21-28 Сирийысе Антиохийыш пӧртылмаш.
1 Иконийыште Павел ден Варнава адак иудей-влакын синагогышкышт пуреныт да туге туныктен каласкаленыт, моткоч шуко иудей ден эллин ӱшанаш тӱҥалын.
2 Но ӱшаныдыме иудей-шамыч иза-шольо-влак ваштареш чын Юмым палыдыме-влакым таратеныт да сырыктеныт.
3 Павел ден Варнава тыште ятыр жап лийыныт, Господь нерген лӱдде ойленыт. Тудыжо нунын кидышт дене палдарыше палым да ӧрыктарыше пашам ыштен да тидын дене Шкенжын порылык шомакшым таныклен.
4 Тыгеракын, оласе калык шелалтын, иктышт иудей-влак могырышто лийыныт, весышт – Апостол-влак могырышто.
5 Вара чын Юмым палыдыме-влак да иудей-влак вуйлатышышт дене пырля Павел ден Варнавалан зияным ышташ да, ӱмбакышт кӱм кышкен, нуным пушташ шоненыт.
6 Апостол-влак тидын нерген пален налыныт, Ликаоний кундемысе Листра ден Дервий олалашке да нунын воктенсе верлашке куржыныт.
7 Туштат Поро Уверым каласкаленыт.
8 Листраште йыжыҥдыме йолан ик пӧръеҥ илен. Тудо шочынак окшак улмаш, эре шинчен веле, нигунам коштын огыл.
9 Тудо Павелын ойлымыжым колыштын. Павел тудын ӱмбаке ончалын да, паремаш ӱшанымыжым ужын,
10 йӱкым кугемден каласен: «Иисус Христос Господьын лӱмжӧ дене тыланет ойлем: йолет ӱмбак вийнен шогал». Окшак еҥ тунамак тӧрштен кынелын да кошташ тӱҥалын.
11 Павелын мом ыштымыжым ужмеке, еҥ-влак, йӱкым кугемден, ликаон йылме дене ойлаш тӱҥалыныт: «Мемнан деке айдеме сын дене юмо-влак воленыт!»
12 Варнавам нуно Зевс манын лӱмденыт, а вӱден ойлымыжлан Павелым Ермий маныныт.260
13 Ола ончылно Зевсын храмже шоген, да Зевслан кумалше карт капка ончык ӱшкыж ден аршаш-влакым конден, калык дене пырля надырым пуынеже улмаш.
14 Но Апостол-влак, Варнава ден Павел, тидын нерген колмеке, ӱмбал вургемыштым кушкедыныт, калык тӱшкаш куржын пуреныт да кычкыреныт:
15 «Пӧръеҥ-влак, молан тыге ыштеда? Меат тендан гаяк айдеме гына улына. Ме тыланда Поро Уверым ойлена, чыла кӱлдымаш деч кораҥын, илыше Юмо деке савырнаш йодына. Тудо пылпомышым, мландым, теҥызым да тушто чыла мо улшым пӱрен261.
16 Эртыше жапыште калык-влаклан шке корнышт дене каяш чарен огыл.
17 Тыгодымак порым ыштымыж дене Шкенжым эреак палдарен шоген: мыланна пылпомыш гыч йӱрым колтен, саска лектышым жапыштыже пуэн, мемнам теммеш пукшен, чоннам куандарен».
18 Тыге ойлен, нунын лӱмеш надырым ынышт кондо манын чарен да кажным мӧҥгышкыжӧ каяш пыкше ӱшандарен кертыныт. Павел ден Варнаван тушан кодын туныктымышт годым
19 Антиохий да Иконий гыч икмыняр иудей толын, а [Апостол-влакын] лӱдде ойлымышт годым калыкым нунын деч кораҥаш ӱшандарен да каласен: «Нине еҥ-влак нимо чыным огыт ойло, чыла шойыштыт». Толшо-влак калыкым пудыратеныт. Павел ӱмбаке кӱм кышкеныт, вара, колышылан шотлен, ола гыч шӱдырен луктыныт.
20 Но кунам тунемше-влак йырже погыненыт, Павел кынелын да олашке пӧртылын, а вес кечынже Варнава дене пырля Дервийыш каен.
21 Тиде олаште Поро Уверым каласкалымеке да ятыр еҥым тунемшым ыштымеке, нуно мӧҥгеш Листраш, Иконийыш да Антиохийыш пӧртылыныт,
22 тунемше-влакын шӱм-чоныштым пеҥгыдемденыт, Христослан ӱшанымаште чоткыдо лияш кумылаҥденыт. Нуно ойленыт: «Мыланна Юмын Кугыжанышыш шуко нелылык гоч пураш логалеш».
23 Павел ден Варнава кажне черкылан пресвитер-влакым шогалтеныт, кумалме да пӱтым кучымо деч вара нуным ӱшаныме Господьыштлан ончаш коденыт.
24 Вара Павел ден Варнава, Писидий гоч эртен, Памфилийыш толыныт.
25 Пергийыште Господьын шомакшым каласкалымеке, Атталийыш каеныт,
26 а тушечын, корабльыш шинчын, Антиохийыш миеныт. Кызыт мучашыш шуктымо пашам ышташ нуным тыштак Господьын порылыкшылан ӱшанен пуэныт улмаш.
27 Толмекышт, нуно черке погынымашым чумыреныт, Юмо нунын дене мом ыштымым, чын Юмым палыдыме-влаклан ӱшанымаш омсам почмым увертареныт.
28 Туштыжо тунемше-влак дене шагал огыл жап лийыныт.
15 ГЛАВА
1-21 Иерусалимысе погынымаш. 22-35 Иерусалимысе погынымашын колтымо серышыже. 36-41 Павел ден Варнава ойырлат.
1 Иудей гыч толшо икмыняр еҥ иза-шольо-влакым тыге туныктен: «Те Моисейын кӱштымыж почеш пӱчмашым шкаланда огыда ыштыкте гын, утаралтын огыда керт».
2 Павел ден Варнава нунын ваштареш шогалыныт да шагал огыл ӱчашеныт. Павел ден Варнавам да икмыняр моло еҥым Апостол ден пресвитер-влак деке Иерусалимыш тиде йодыш шотышто каҥашаш колтеныт.
3 Тыгеракын, черкын еҥже-влак нуным ужатен колтеныт. Кайыше-влак Финикий ден Самарийым эртеныт, чын Юмым палыдыме-влакын Христос велке савырнымышт нерген каласкаленыт. Чыла иза-шольо тиде уверлан чот куанен.
4 А Иерусалимыш толмекышт, нуным черке да Апостол ден пресвитер-влак вашлийыныт, шкенышт дене Юмо мом ыштымым да чын Юмым палыдыме-влаклан ӱшанымаш омсам кузе почмым Павел ден Варнава чыла каласкаленыт.
5 Фарисей ересь гыч ӱшанаш тӱҥалше икмыняр еҥ кынел шогалын да ойлен: «Чын Юмым палыдыме-влак кокла гыч улшо ӱшаныше-влак дене пӱчмӧ йӱлам эртарыман, тыгак нунылан Моисейын законжым шукташ кӱштыман».
6 Тиде йодышым ончаш Апостол ден пресвитер-влак погыненыт.
7 Кужу жап ӱчашыме деч вара Петр кынел шогалын да нунылан каласен: «Иза-шольо-влак, те паледа: чын Юмым палыдыме-влак Поро Уверым мый дечем колышт да ӱшанышт манын, Юмо мыйым мемнан кокла гыч шукертак ойырен налын.
8 Шӱм-чоным палыше Юмо йот калык-влакым Шкеж деке лишемден. Святой Шӱлышым мыланна пуымыж семынак нуныланат пӧлеклымыж дене тидым таныклен.
9 Нуным мемнан деч нимо семынат ойыркален огыл, а шӱмыштым ӱшанымаш дене эрыктен.
10 Тугеже молан кызыт те Юмым тергеда? Молан тунемше-влакын вачышкышт нелытым пыштынеда? Мемнан ачана-влакат, меат тудым нумалын кертын огынал.
11 А ме нунын семынак Господь Иисус Христосын порылыкшо гоч утаралтына манын ӱшанена».
12 Тунам уло погынымаш шыпланен да Варнава ден Павелым колышташ тӱҥалын. А нунышт каласкаленыт, кузе Юмо нунын гоч чын Юмым палыдыме-влак коклаште тӱрлӧ ӧрыктарыше паша ден палдарыше палым ыштен.
13 Кунам нуно шыпланеныт, Иаков ойлаш тӱҥалын: «Иза-шольо-влак, мыйым колыштса.
14 Кузе Юмо икымше гана чын Юмым палыдыме-влак деке порылыкшо дене савырнен да нунын кокла гыч Шкаланже калыкым налаш шонен манын, Симон умылтарен.
15 Пророк-влакын возымо шомакыштат тидын дене келшен толыт:
16 ”Тылеч вара Мый пӧртылам да Давидын шаланыше скинийжым262 угыч ыштем, тушто чыла шалатымым чоҥем да тӧрлем.
17 Тунам чыла моло еҥ-влак да Мыйын манын лӱмдымӧ чыла калык Господьым кычалын кертыт”. Чыла тидым ыштыше Господь тыге ойлен».263
18 Юмылан шке пашаже курымла дене палыме.
19 Сандене чын Юмым ондак палыдыме, а вара Юмо деке савырныше еҥ-влаклан нелылыкым ыштышаш огынал манын, мый шонем.
20 Шояк юмылан кумалме дене амыргыше деч, яжарланыме деч, пич каен колышо вольык ден янлыкым да вӱрым кочмо деч шкеныштым кучышт, тыгак мом шкаланышт ынешт ыштыкте, весыланат тудым ынышт ыште манын, ме нунылан возышаш улына.
21 Вет Моисейын законжым ожнысекак чыла олаште увертарат да шуматкече еда синагоглаште лудыт».
22 Тунам Апостол ден пресвитер-влак пӱтынь черке дене пырля шке коклашт гыч икмыняр еҥым ойыраш да нуным Павел ден Варнава пелен Антиохийыш колташ пунчалыныт. Нуно Варсава манме Иудам да Силам ойыреныт. Иза-шольо-влак коклаште нине кок еҥ вуйлатыше лийын.
23 Пеленышт тыгай серышым колтеныт: «Апостол, пресвитер ден иза-шольо-влак Антиохийыште, Сирийыште, Киликийыште илыше да чын Юмым ондак палыдыме иза-шольо-влаклан: куаныза.264
24 Ме колынна: мемнан кокла гыч южышт толыныт да кӱштымына деч посна ”Шкендам пӱчкыкташ да Моисейын законжым шукташ кӱлеш” манме шомакышт дене тендам ӧрыктареныт да чондам пудыратеныт, сандене
25 ме тендан деке ик ой дене ойырен налме еҥнам колташ пунчална. Нуно йӧратыме изана-влак Варнава да Павел дене пырля мият –
26 нунышт мемнан Господьна Иисус Христосын лӱмжӧ верч илышыштым чаманен огытыл.
27 Тыгеракын, ме Иуда ден Силам колтена, нуно мемнан кызыт возымо увернамак ойлен умылтарат.
28 Мо кӱлеш деч уто нелыжым тендан ӱмбак огына пыште. Святой Шӱлыш да меат тидым сайлан шотлена. Тидым веле йодына:
29 шояк юмылан пуымо надырым, вӱрым, пич каен колышо вольык ден янлыкым ида коч, ида яжарлане, мом шкаланда ынеда ыштыкте, весыланат тудым ида ыште. Тыгайым ыштыме деч шкендам кучеда гын, сай ыштеда. Таза лийза».
30 Тыгеракын, колтымо еҥ-влак Антиохийыш миен шуыныт да, ӱшаныше-влакым поген, серышым кучыктеныт.
31 Нуно, лудмекышт, тудын кумылаҥдыше шомакшылан куаненыт.
32 Иуда ден Сила шкештат пророк лийыныт да иза-шольо-влаклан кумылаҥдыше да пеҥгыдемдыше мутым шуко ойленыт.
33 Икмыняр жап тушто лиймекышт, иза-шольо-влак нуным Апостол-влак деке, тынысым тыланен, ужатеныт.
34 Но Сила тушан кодаш шонен пыштен, Иуда Иерусалимыш пӧртылын.
35 А Павел ден Варнава Антиохиеш кодыныт. Тушто шуко моло иза-шольо дене пырля Господьын шомакшым туныктеныт да Поро Уверым каласкаленыт.
36 Икмыняр жап эртымеке, Павел Варнавалан каласен: «Господьын шомакшым каласкалымына годым коштмо чыла олашке иза-шольо-влак деке ынде угыч каена да, кузе илат, ончалына».
37 Варнава пырля Марк манме Иоаннымат налнеже улмаш,
38 но Павел нунын деч Памфилийыште кораҥше да ыштышаш пашашкышт лекдыме еҥым налаш чынлан шотлен огыл.
39 Тыге нунын ӱчашымаш лектын, да икте-весышт деч ойырленыт. Варнава Маркым пырля налын да, корабльыш шинчын, Кипрыш каен.
40 Павел шкаланже Силам ойырен налын, да иза-шольо-влак Павелым Юмын порылыкшылан ӱшанен пуэныт. Тудо корныш лектын,
41 Сирий ден Киликий гоч эртен да черке-влакым пеҥгыдемден.
16 ГЛАВА
1-5 Павел ден Сила деке Тимофей ушна. 6-10 Павеллан Македоний гыч еҥ конча. 11-15 Филиппыште Лидиян Христос деке савырнымыже. 16-40 Филиппыште Павел ден Силам кучен петырымаш.
1 Дервий ден Листраш Павел миен шуын. А тушто Тимофей лӱман ик тунемше лийын. Тудын аваже Христослан ӱшаныше иудей улмаш, но ачаже – эллин.
2 Тимофей нерген Листрасе да Иконийысе иза-шольо-влак порын гына ойленыт.
3 Тудым Павел пырля налаш шонен. Тимофейын ачаже эллин улмым чылан паленыт, сандене тиде верлаште илыше иудей-влаклан кӧра тудын дене пӱчмӧ йӱлам эртарен.
4 Ола гыч олашке эртымышт годым нуно Апостол ден Иерусалимысе пресвитер-влакын лукмо пунчалышт нерген ӱшаныше-влаклан каласкаленыт да тудым шуктен шогаш кӱштеныт.
5 Тыге черке-влак ӱшанымаште пеҥгыдемыныт, да еҥышт кече еда ешаралтыныт.
6 Фригий ден Галатий мландым эртен кайымекышт, Святой Шӱлыш Асий кундемыште Христос нерген шомакым ойлаш пуэн огыл.
7 Мисий марте миен шумеке, нуно Вифинийыш каяш шоненыт, но Шӱлыш тидым ышташ пуэн огыл.
8 Мисийым эртымеке, нуно Троада олашке шуыныт.
9 Тыште йӱдым Павел кончымашым ужын. Тудын ончылныжо македоний еҥ шоген да йодын: «Македонийышке тол, мыланна полшо».
10 Павел кончымашым ужмеке, ме тунамак Македонийыш каяш ямдылалташ тӱҥална. Тушто илыше-влаклан Поро Уверым каласкалаш Господь мемнам ӱжеш манын, ме умылышна.
11 Тыге ме, корабльыш шинчын, Троада гыч кайышна, вигак Самофракийыш миен лекна, а вес кечынже – Неапольыш,
12 тушечын Филиппыш мийышна. Тиде – Македонийын икымше ужашысе ола, Римын колонийже. Тиде олаште ме икмыняр кечым эртарышна.
13 Шуматкечын ола гыч эҥер деке лекна, тушто кумалмаш лиеш манын шонышна. Ме шична да тышке погынышо ӱдырамаш-влаклан ойлышна.
14 Тушто Фиатира ола гыч улшо, Израильын Юмыжлан кумалше Лидия лӱман ӱдырамаш ыле, тудо шемалге-йошкар куэмым ужален илен. Лидия Павелым колыштын, да ойлымыжым шӱмышкыжӧ пышташ Господь тудын чонжым почын.
15 Лидиян да мӧҥгысыж-влакын тынеш пурымекышт, тудо мемнам шкеж деке ӱжын: «Те мыйым Господьлан поро чон дене ӱшанышылан шотледа гын, мыйын суртышкем илаш пурыза». Мемнам тыгак ыштыктен.
16 Икана кумалме верыш кайымына годым шинчанужшо шӱлышан ик тарзе ӱдырым корнышто вашлийна, ончык ужын моштымыж дене тудо озаж-влаклан кугу парышым конден.
17 Ӱдыр Павел почеш да мемнан почеш кычкырен коштын: «Нине еҥ-влак Кӱшнысӧ Юмын тарзыже улыт, нуно мыланна утаралтме корным увертарат!»
18 Шуко кече тудо тыге ыштен. Пытартышлан Павел шыдешкен савырнен да шӱлышлан каласен: «Тудын кӧргыж гыч лекташ Иисус Христосын лӱмжӧ дене тылат кӱштем». Шӱлыш тунамак лектын.
19 Тунам ӱдырын озаже-влак, парыш лекме ӱшанышт пытымым ужмеке, Павел ден Силам руалтен кученыт да вуйлатыше-влак деке, калык погынымо верыш, конденыт.
20 Оласе тӧра-влак деке кондымеке, каласеныт: «Нине еҥ-влак иудей улыт, нуно оласе калыкым пудыратылыт
21 да тугай йӱлам туныктат, кудым мыланна, Рим калыклан, налашат, шукташат ок лий».
22 Калыкат Павел ден Сила ваштареш кынелын, а тӧра-влак нунын ӱмбачышт вургемыштым кушкед шуаш да тоя дене кыраш кӱштеныт.
23 Нуным чот кыреныт, казаматышке шуэныт да ороллан чот эскераш шӱденыт.
24 Тыгай кӱштымым колмеке, казамат орол, йолышкышт калыпым265 чиктен, нуным эн кӧргӧ верышке петырен.
25 Пелйӱд жапыштырак Павел ден Сила кумалыныт да Юмым моктен муреныт, а казаматышке петырыме-влак нуным колыштыныт.
26 Кенета моткоч чот мланде чытырналтын, казаматын негызшат тарванен, тунамак чыла омса почылтын, чыланыштынат шинчырышт мучыштен.
27 Казаматын оролжо помыжалтын, почылтшо омса-влакым ужын да петырыме-влак куржын пытеныт шонен, садлан кердыжым луктын, шкенжым шке пуштнеже улмаш.
28 Но Павел виян кычкыралын: «Шкаланет осалым ит ыште! Ме чыланат тыштак улына».
29 Орол тулым чӱкташ йодын, казаматыш куржын пурен да Павел ден Сила ончылан чытырен кумык возын.
30 Вара нуным тӱжвак луктын да йодын: «Мыйын озам-влак! Утаралташ ынде мылам мом ыштыман?»
31 Нуныжо вашештеныт: «Господь Иисус Христослан ӱшане, тунам тый шкежат, мӧҥгысет-влакат утаралтыт».
32 Павел ден Сила ороллан да тудын мӧҥгыштыжӧ улшо-влаклан чылаштлан Господьын шомакшым ойленыт.
33 Йӱдым, тудо шагатыштак, орол нуным пеленже наҥгаен, сусырыштым мушкын. Жапым шуйкалыде, шкежат, мӧҥгысыж-влакат тынеш пуреныт.
34 Вара орол нуным шке пӧртышкыжӧ конден, сийлаш тӱҥалын да Юмылан ӱшанаш тӱҥалмыжлан уло мӧҥгысыж дене пырля куанен.
35 Волгыжмеке, оласе тӧра-влак, нуным эрыкыш лукташ кӱлеш манын каласаш, казамат орол деке шке пашаеҥыштым колтеныт.
36 Тидын нерген казамат орол Павеллан увертарен: «Оласе тӧра-влак тендам эрыкыш лукташ кӱштен колтеныт, сандене ынде лекса да тыныслык дене кайыза».
37 Но Павел нунылан каласен: «Мемнам, Рим кугыжанышын гражданже-влакым, суд деч посна уло калык ончылно кырен, казаматыш шуэныт. А ынде шолып луктын колтынешт? Уке, тек нуно толыт да шкештак мемнам луктыт».
38 Пашаеҥ-влак тиде ойым оласе тӧра-влаклан ойленыт. Петырыме-влакын Рим кугыжанышын гражданже улмыштым пален налмеке, оласе тӧра-шамыч моткоч лӱдыныт,
39 нунын деке миен, кутырен сӧрасаш тӧченыт, нуным петырыма гыч луктыныт да ола гыч каяш йодыныт.
40 Казамат гыч лекмеке, Павел ден Сила Лидия деке миеныт, тушто иза-шольо-влакым ужыныт да нуным кумылаҥденыт, вара тушеч каеныт.
17 ГЛАВА
1-9 Павел ден Сила Фессалоникыште. 10-15 Павел ден Сила Верийыште. 16-34 Павел Афиныште.
1 Амфиполь ден Аполлонийым эртымеке, нуно Фессалоникыш толын лектыныт, тушто иудей-влакын синагогышт лийын.
2 Павел молгунамсе семынак тушко пурен да нунын дене, Возымашын шомакше-влакым кучылтын, кум шуматкече мутланен,
3 нунылан Возымашым умылтарен. Христос кугу орлыкым ужшаш да колымаш гыч ылыж кынелшаш улмаш манын ончыктен. Тудо ойлен: «Мыйын тыланда увертарыме Иисус – Христос улеш».
4 Колыштшо-влак кокла гыч южышт ӱшанаш тӱҥалыныт да Павел ден Сила деке ушненыт, тыгак Израильын Юмыжлан кумалше шуко эллин да пагалыме ятыр ӱдырамаш ушнен.
5 Но ӱшаныдыме иудей-влакым кӧранымаш авалтен, нуно оласе перныл коштшо икмыняр йӧрдымӧ еҥым почешышт наҥгаеныт, шуко калыкым погеныт, олаште тумам нӧлталыныт. Иасонын пӧртшӧ деке лишемыныт, Павел ден Силам калык ончык лукташ тыршеныт.
6 Но нуным муын огытылат, Иасоным да икмыняр иза-шольым оласе вуйлатыше-влак деке кучен конденыт да кычкыреныт: «Тӱням пудыратылше нине еҥ-влак ынде тышкат толыныт,
7 а Иасон нуным шкеж деке пуртен! Весым, Иисусым, кугыжалан шотлен, нуно чылан кесарьын кӱштымыж-влак ваштареш ыштат».
8 Тидым колын, калык да оласе вуйлатыше-влак пудыранаш тӱҥалыныт.
9 Нунышт Иасон да молышт деч ситыше оксам налыныт да колтеныт.
10 А Павел ден Силам иза-шольо-влак тунамак, йӱдым, Верийыш колтеныт. Тушко мийымеке, нунышт иудей-влакын синагогышкышт каеныт.
11 Тысе-влак Фессалоникысе деч порырак лийыныт: нуно Христос нерген шомакым кугу кумыл дене колыштыныт да, тиде чынак тыге мо манын, Возымашым кече еда шымленыт.
12 Шукынжо Иисуслан ӱшанаш тӱҥалыныт, тыгак эллин-влак кокла гыч кӱкшын аклыме ӱдырамаш-влакат, шуко пӧръеҥат ӱшаненыт.
13 Но Павел Верийыштат Юмын шомакым каласкала манын пален налмекышт, Фессалоникысе иудей-влак тушкат толыныт, калыкым тараташ да пудыраташ тӱҥалыныт.
14 Иза-шольо-влак Павелым тунамак теҥыз деке колтеныт, а Сила ден Тимофей кодыныт.
15 Иза-шольо-влак Павелым Афиныш шумеш ужатеныт. Вашкерак толышт манын, Сила ден Тимофейлан каласаш Павел ужатыше-влакым йодын, вара нунышт каеныт.
16 Афиныште нуным вучымыж годым Павел ужын: ола шояк юмо статуй дене тич темын, садлан чонжо моткоч пудыранен.
17 Синагогышто иудей-влак денат, Израильын Юмыжлан кумалше моло денат кутырен, уремыште вашлийме еҥ-влак денат кече еда мутланен.
18 Эпикурей ден стоик икмыняр философат266 тудын дене ӱчашаш тӱҥалын, да иктышт ойленыт: «Тиде арам ойлыштшо мом каласынеже?» Иисус да ылыжмаш нерген Поро Уверым Павелын каласкалымыжлан южышт ойленыт: «Тудо йот юмо-влак нерген увертарышыла коеш».
19 Павелым пырля налыныт, Ареопагыш267 конденыт да йодыныт: «Могай тиде тыйын каласкалыме у туныктымаш, ме тудын нерген колыштнена ыле.
20 Ала-могай ондак колдымым тый пылышышкына пыштет, сандене ме палынена ыле, мо тиде тыгай?»
21 Афиныште илыше-влаклан, тыгак вес вер гыч тушко толшо-влаклан иктаж-мо нерген мутланен да иктаж-мом уым колыштын жапым эртараш пешак келшен.
22 А Павел Ареопаг покшелан шогалын да ойлен: «Афинысе калык! Тендан юмо-влакым чот жаплымыдам чыла гочат ужам.
23 Ола мучко эртышемла да тендан кумалме вердам ончен коштшемла, ик жертвенникыште мый тыге возымым ужым: ”Палыдыме Юмылан”. Мый тыланда палыде аклыме Юмыда нергенак увертарем.
24 Уло тӱням, тушто мо улшым пӱрышӧ268 Юмо, пылпомышын да мландын Господьшо, айдеме кид дене ыштыме храмлаште ок иле.
25 Айдеме кид дене служитлымым Тудо ок йод, вет Тудлан нимоат огеш кӱл. Тудо Шкеак чылалан илышым, шӱлышым да молымат пуа
26 да, чумыр мланде мучко илышт манын, ик вӱр гыч уло айдеме тукымым ыштен, чыла калыклан палемдыме жапыштым пӱрен да илыме верыштлан чекым ыштен.
27 Юмым кычалын, лийме семын Тудын деке шижын лишемышт да муын кертышт. Вет Юмо мемнан кокла гыч икте дечат тораште огыл.
28 Тудын дене ме илена, коштына, улына. Сылнымутым южо возышыда каласыме семын, ”ме Тудын тукымжо улына”.
29 Тыгеракын, Юмын тукымжо улына гын, ме Тудым айдемын шонен лукмо да мастарлыкше дене ыштыме шӧртньӧ, ший але кӱ тӱс семын ужшаш огынал.
30 Палыдымаш пагыт верч Юмо еҥ-влаклан мутым кучыктен огыл, а кызыт чыла вере чыла еҥлан, языкыштым касарыктен, Юмо деке савырнаш кӱшта:
31 Тудо кечым палемден, тиде кечынже тӱням чын дене, ончылгоч палемдыме Айдеме гоч судитлаш тӱҥалеш, тидым чылалан тиде Айдемым колымаш гыч ылыжтымыж дене ончыктен».
32 Колымаш гыч ылыжме нерген колмеке, иктышт игылт воштылыныт, а весышт ойленыт: «Тидын нерген тыйым вес ганат колыштына».
33 Тыгеракын, Павел нунын кокла гыч лектын каен.
34 А икмынярышт Павел деке ушненыт да ӱшанаш тӱҥалыныт. Нунын коклаште Ареопагысе каҥашыште ыштыше Дионисий, Дамарь лӱман ӱдырамаш да молат лийыныт.
18 ГЛАВА
1-17 Павел Коринфыште. 18-23 Павелын Антиохийыш пӧртылмыжӧ. 24-28 Ефесыште Аполлос туныктен каласкала.
1 Тылеч вара Павел, Афиным коден, Коринфыш каен.
2 Тушто тудо Понтеш шочшо Акила лӱман иудейым да тудын Прискилла ватыжым вашлийын. Чыла иудейлан Клавдий Римым коден каяш кӱштен, садлан нуно шукерте огыл Италий гыч толыныт улмаш. Павел нунын деке миен.
3 Тудо нунын гаяк сомылым ыштенат, пырля пашам ышташ кодын. Нунышт вынер омашым269 ыштыше лийыныт.
4 Шуматкече еда, синагогышто мутланен, иудей-влакымат, эллин-влакымат ӱшандараш тыршен.
5 А Сила ден Тимофейын Македоний гыч толмекышт, Иисусын Христос улмыж нерген иудей-влаклан таныклаш Павелым Шӱлыш кумылаҥден.
6 Но иудей-влак торешланеныт да мыскыленыт, сандене Павел вургемжым почкалтен да нунылан каласен: «Тендан вӱрда шкендан вуйда ӱмбалне, тыште мыйын титакем уке, ынде чын Юмым палыдыме-влак деке каем».
7 Тушеч каен да Израильын Юмыжлан кумалше Иуст лӱман еҥ деке миен. Тудыжын пӧртшӧ синагог воктене лийын.
8 А синагог вуйлатыше Крисп чыла мӧҥгысыжге Господьлан ӱшанаш тӱҥалын. Коринфыште илыше кокла гыч Павелым колыштшо-влак шукышт ӱшаненыт да тынеш пуреныт.
9 Йӱдым кончымаште Павеллан Господь каласен: «Ит лӱд, ойло, шып ит лий.
10 Мый тый денет пырля улам. Тыланет осалым нигӧ ок ыште: тиде олаште Мыйын еҥем шуко уло».
11 Юмын шомаклан туныктен, Павел тушто ик ий да куд тылзе илен.
12 Ахаийыште Галлионын проконсул улмыж годым иудей-влак Павел ваштареш икоян шогалыныт, тудым судитлыме верыш конденыт
13 да ойленыт: «Тиде еҥ Юмылан закон почеш огыл кумалаш тарата».
14 А кунам Павел ойлаш тӱҥалнеже улмаш, иудей-влаклан Галлион манын: «Иудей-влак, иктаж-могай титак але осал паша гын, тендам колышташ амал лиеш ыле,
15 но кунам туныктымо, лӱм-влак да тендан законда нерген ӱчашымаш кая, шке ончыза, мый тыгайым ынем судитле».
16 Вара нуным судитлыме вер гыч поктен колтен.
17 Тунам эллин-влак чылан синагог вуйлатыше Сосфеным руалтен кученыт да судитлыме вер ончылан кыреныт, но Галлионым тиде тургыжландарен огыл.
18 Эше икмыняр жапым эртарымеке, Павел иза-шольо-влак дене чеверласен да, корабльыш шинчын, Сирийыш каен, тудын дене пырля Прискилла ден Акила лийыныт. Павел Юмылан мутым пуэн улмаш, сандене тудо Кенхрейыште ӱпшым тӱредыктен.270
19 Ефесыш шумеке, тушан Прискилла ден Акилам коден, шкеже синагогыш пурен да иудей-влак дене мутланен.
20 Кунам тудым тыште кужунрак лияш йодыныт, Павел келшен огыл,
21 а нунын дене чеверласен да каласен: «Лишемше пайремым мылам Иерусалимыште эртараш кӱлешак, а тендан деке Юмо пӧртылтынеже гын, пӧртылам». Тыге Ефес гыч каен. [Акила ден Прискилла Ефесеш кодыныт.]
22 Кесарийыш мийымеке, тудо Иерусалимыш миен, черкым саламлен да Антиохийыш каен.
23 Тушто икмыняр жапым эртарымеке, лектын да радам дене Галатий кундем ден Фригийым эртен, чыла тунемшын чонжым пеҥгыдемден.
24 Александриеш шочшо Аполлос лӱман ик иудей Ефесыш толын. Тудо ойлаш пешак уста лийын да Возымашым сайын пален.
25 Аполлос Господьын корныжлан туныктымо лийын, чон йӱлен ойлен, Господь нерген сайын туныктен, но Иоаннын тынеш пуртымыжым веле пален.
26 Аполлос синагогышто лӱдде ойлаш тӱҥалын. Акила ден Прискилла, тудым колыштмеке, шке декышт налыныт да Господьын корныж нерген эшеат сайын умылтареныт.
27 А кунам Аполлос Ахаийыш каяш шонен пыштен, порын вашлияш кумылаҥдаш манын, иза-шольо-влак тусо тунемше-влаклан серышым возеныт. Тушко мийымекыже, Юмын порылыкшылан кӧра ӱшанаш тӱҥалше-влаклан Аполлос кугу пайдам конден.
28 Тудо иудей-влакын ӱшандарымыштым калык ончылно пеш талын шӧрен ойлен, Иисусын Христос улмыжым, Возымаш гыч шомакым кучылтын, чыныш луктын ончыктен.
19 ГЛАВА
1-10 Павел Ефес олаште. 11-20 Скеван эргыж-влак. 21-40 Ефесыште пуламыр.
1 Аполлосын Коринфыште лиймыж годым Павел курыкысо кундемлам эртен да Ефесыш толын, тушто икмыняр тунемшым вашлийын да
2 нунын деч йодын: «Ӱшанаш тӱҥалмекыда, те Святой Шӱлышым налында мо?» А нунышт тудлан вашештеныт: «Святой Шӱлыш улмо нерген ме колынат огынал».
3 Павел йодын: «Тендан могай тынеш пуртымаш лийын?» Нуно ойленыт: «Тиде Иоаннын тынеш пуртымыжо лийын».
4 Павел каласен: «Языкым касарыктыме тынеш пуртымаш дене Иоанн тынеш пуртен. Но тудо шкеж деч вара Толшылан, Христос Иисуслан, ӱшанышаш улыда манын, калыклан ойлен».
5 Тидым колмеке, нуно Господь Иисусын лӱмжӧ дене тынеш пуреныт.
6 А кунам нунын ӱмбак Павел кидым пыштен, Святой Шӱлыш ӱмбакышт волен, да нуно йот йылме-влак дене ойлаш да пророкла каласкалаш тӱҥалыныт.
7 Нуно чылаже латкок пӧръеҥ наре лийыныт.
8 Павел синагогыш миен, Юмын Кугыжаныш нерген кум тылзе лӱдде каласкален, мутланен да ӱшандарен.
9 Но кунам икмынярышт шӱмыштым пешкыдемденыт да ӱшанен огытыл, калык ончылно Господьын корныж нерген осалын ойленыт, тунам тудо нунын деч кораҥын, тунемше-влакым нунын деч ойырен да кече еда Тираннын школыштыжо туныктен мутланен.
10 Тыге кок ий шуйнен, сандене Асий кундемыште илыше-влак чыланат – иудейжат, эллинжат – Господь Иисусын шомакшым колыныт.
11 Юмо ӧрыктарыше пашам Павелын кидше дене шуко ыштен.
12 Пӱжвӱд ӱштмӧ шовычшымат, ӱшталме вургемжымат тудын могыржо гыч черле-влак ӱмбаке пыштеныт, да нуно паремыныт, кӧргышт гыч осал шӱлыш-влак лектыныт.
13 Осал шӱлышым поктен лукташ манын, тӱрлӧ вере юлен коштшо южо иудеят Господь Иисусын лӱмжым кучылташ тӱҥалын. Нуно тыге ойленыт: «Павелын увертарен ойлымо Иисусын лӱмжӧ дене тыланда кӱштена».
14 Скева лӱман иудей архиерейын шым эргыжат тыге ышташ тӱҥалын.
15 Но осал шӱлыш нунылан тыге вашештен: «Иисусым палем, Павелжат палыме. А те кӧ улыда?»
16 Тылеч вара осал шӱлышан еҥ нунын ӱмбаке кугу куат дене кержалтын да чыланыштымат сеҥен. А нунышт, чараматын да сусырген пытыше, тудо пӧрт гыч куржын лектыныт.
17 Тыге лиймым Ефесыште илыше чыла иудей ден эллин пален налын. Нуно чылан чот лӱдыныт. Господь Иисусын лӱмжым чапландареныт.
18 Ӱшанаш тӱҥалше-влак кокла гыч шукынжо толыныт, осал пашашт нерген почын ойленыт.
19 А юзыланыше кокла гыч ятырынже, тунемме книгаштым поген, уло калык ончылно йӱлалтеныт. Нунын чыла акыштым ушен шотлымеке, витле тӱжем ший окса наре лектын.
20 Тыге Господьын шомакше вияҥын да куатшым ончыктен шоген.
21 Чыла тиде лийме деч вара Павел шӱм-чон шӱлышыж дене271 Македоний ден Ахаийым эрташ да Иерусалимыш каяш шонен пыштен да каласен: «Тушто лиймеке, мый Римымат ужшаш улам».
22 Македонийыш тудо кок полышкалышыжым, Тимофей ден Ерастым, колтен, а шкеже икмыняр жаплан Асиеш кодын.
23 Тиде жапыште Господьын корныжо верч изи огыл пудыранымаш лектын.
24 Олаште Артемидан изи храмже-влакым ший дене ыштыше Димитрий лӱман шийӱзгар мастар илен. Тудо кидпашаче-влаклан шагал огыл парышым конден.
25 Кызыт тудо нуным да тыгаяк пашам ыштыше молымат поген да каласен: «Йолташ-влак, те паледа: мемнан улан лиймына тиде пашаш негызлалтеш.
26 Те ужыда да колыда, кузе саде Павел Ефесыште веле огыл, а чумыр Асий мучко гаяк шагал огыл калыкым чын корно гыч кораҥден, вет тудо ”айдеме кид дене ыштыме юмо-влак – юмо огытыл” манын ӱшандара.
27 Тидыже мемнан пашанан чапшым волтымо дене веле огыл лӱдыкшым ышта, а кугу Артемида юмын храмжат нимолан шотлалташ ок тӱҥал, чыла Асийыште да пӱтынь тӱняште пагалыме Артемидан лӱмнерже вола».
28 Тыгайым колмеке, нуно чот ажгыненыт да кычкыраш тӱҥалыныт: «Ефесысе Артемида – моткоч кугу!»
29 Уло ола чот пудыранен. Еҥ-влак Павел дене пырля коштшо, Македоний гыч улшо Гаий ден Аристархым руалтен кученыт да ик еҥ семын чылан театрыш писын каеныт.
30 Павел калык тӱшкашке лекнеже улмаш, но тунемше-влак тудым колтен огытыл.
31 Асийысе вуйлатыше-влак кокла гычат икмыняр йолташыже, театрыш ынже мий манын, тудлан шижтараш колтеныт.
32 Тиде жапыште иктышт иктым кычкыреныт, весышт – весым, погынымаш шотдымо лийын, да погынышо-влак кокла гыч утларакышт молан толмыштымат пален огытыл.
33 Иудей-влак Александрым ончыко шӱкеныт, тудлан калык тӱшка гыч каҥашым пуэныт. Александр кидшым нӧлталын, калыклан шкенжым арален ойлынеже улмаш.
34 Но тудын иудей улмыжым пален налмеке, чыланат ик йӱк дене кычкыраш тӱҥалыныт: «Ефесысе Артемида – моткоч кугу!» Тыге кок шагат наре кычкыреныт.
35 Пытартышлан оласе возгалыше калыкым лыпландарен кертын да каласен: «Ефесысе еҥ-влак! Ефес ола кугу Артемида юмын храмжым да Диопетым арален ончышо семын чыла еҥлан палыме огыл мо?
36 Тидын шотышто ӱчашымаш уке гын, чылаланда лыпланыман да нимомат шоналтыде ыштыман огыл.
37 Нине пӧръеҥ-влак храмым агыше але тендан юмыдам мыскылыше огытыл гынат, те нуным тышке конденда.
38 Димитрий да тудын дене пырля лийше кидпашаче-влакын иктаж-кӧн ӱмбаке вуйшиймашышт уло гын, тидлан суд погынымаш уло, тыгак проконсул-влак улыт, тек нунын ончылно икте-весе ӱмбаке вуйшиймашым пуат.
39 А иктаж-могай вес йодмашда уло гын, закон почеш эртарыме погынымаште пунчалме лиеш.
40 Таче мо лиймылан кӧра мемнам тумам нӧлталмылан титаклыме лӱдыкшӧ уло, а тыгай шотдымо погынымашым ме нимо денат чыныш луктын огына керт». Тыге ойлен, калыкым шалатен колтен.
20 ГЛАВА
1-6 Павелын Македоний ден Грецийыш миен коштмыжо. 7-12 Колышо Евтихым ылыжтымаш. 13-16 Троада гыч Милитыш миен коштмаш. 17-38 Апостол Павел Ефес оласе пресвитер-влак дене чеверласа.
1 Калык пудыранымаш пытымеке, Павел тунемше-влакым ӱжыктен, кумылаҥден ойлен, вара чеверласен да Македонийыш каен.
2 Тусо верлам эртыме годым ӱшаныше-влаклан кумылаҥдыше мутым шуко ойлен, вара Грецийыш миен.
3 Тушто кум тылзе лийын, а кунам тудо Сирийыш кайынеже улмаш, шкенжын ваштареш иудей-влакын шолып кутырен келшымыштым пален налын да Македоний гоч пӧртылаш шонен пыштен.
4 Асий марте тудым Верий гыч Пиррын Сосипатр эргыже, Фессалоника гыч Аристарх ден Секунд, Дервий гыч Гаий, тыгак Тимофей, Асий гыч Тихик ден Трофим ужатеныт.
5 Нуно, ончык кайымеке, мемнам Троадаште вученыт.
6 А ме Шергинде кече пайрем деч вара Филипп гыч корабль дене каенна, вич кече гыч нунын деке Троадаш толынна, тушто шым кече лийынна.
7 Шуматкече эрлашын, тунемше-влакын киндым тодыл кочкаш погынымекышт, Павел погынышо-влак дене мутланен. Вес кечынже тудо тышеч каяш шонен, сандене пелйӱд марте ойлен.
8 Мемнан погынымо кӱшыл пӧлемыште шуко лампе лийын.
9 Окнаште Евтих лӱман самырык пӧръеҥ шинчен. Павел кужу жап ойлен, сандене Евтих чот мален колтен, омо авалтенат, кумшо пачаш гыч камвозын. Кунам тудым нӧлталыныт, колышо улмаш.
10 Павел тудын деке волен, ӱмбакше возын, тудым ӧндалын да каласен: «Ида тургыжлане, чонжо лектын огыл».
11 Павел пӧлемыш пӧртылын, киндым тодыл кочкын, пешак кужун, волгыжаш тӱҥалмешке, мутланен, а вара лектын каен.
12 А Евтихым илышым вӱден конденыт, тидыже чылам чот куандарен.
13 Ме ончыко тарванышна, корабльыш шична да Ассыш кайышна, тушто ме Павелым пырля налшаш улына ыле. Шкеже йолын каяш шоненат, мыланна тыге кӱштен каласен ыле.
14 Ме тудын дене Ассыште вашлийна, вара корабльыш шындышна да Митилиныш толна.
15 Тушечын кайышна да вес кечынже Хиос воктеке миен лекна, а эрлашынже Самосыш шуна, Трогиллийыште лиймеке, вес кечынже Милитыш мийышна.
16 Асийыште жапым йомдараш огыл манын, Павел Ефесым эртен каяш шонен пыштен. Йӧн лиеш гын, Павел Витлыгече пайремлан Иерусалимыш миен шуаш вашкен.
17 Ефесысе пресвитер-влакым ӱжаш манын, Павел Милит гыч еҥ-влакым колтен
18 да, кунам пресвитер-влак толыныт, каласен: «Асий кундемыш толмекем, тендан коклаштыда лиймем годым мый икымше кече гычак кузе иленам, те паледа.
19 Иудей-влак шолып кутырен келшымышт дене мыйым шуко нелылыкыш пуртеныт, но мый Господьын ӱҥышын илыше, шинчавӱд йӧре пашам ыштыше тарзыже лийынам.
20 Тыланда мо гына пайдале лийын, тудын нерген ойлымо деч кораҥын омыл, а тендам чыла калык ончылнат, пӧртыштыдат туныктенам.
21 Иудей-влакымат, эллин-влакымат мый, языкыштым касарыктен, Юмо деке савырнаш да мемнан Господьна Иисус Христослан ӱшанаш тыршен ӱжынам.
22 А кызыт Шӱлыш мыйым кепшылтен, да Иерусалимыш каем. Мый денем тушто мо лиеш – ом пале.
23 Но мыйым эрыкым йомдарымаш да нелылык вуча манын, Святой Шӱлыш чыла олаште палдара.
24 Туге гынат мый шке илышем шкаланем шергаканлан ом шотло. Эн ондак шке пашам – Господь Иисусын мылам ӱшанен пуымо служитлыме пашам – куанен вораҥдарынем: Юмын порылыкшо нерген Поро Уверым каласкалымым шуктынем.
25 Мый тендан дене лийынам да Юмын Кугыжаныш нерген каласкаленам, а тендан кокла гыч мыйым тылеч вара иктат угыч ок уж манын, мый кызыт палем.
26 Сандене мый тыланда таче увертарем: тендан кокла гыч иктаж-кӧжӧ йомын пыта гын, мый титакан омыл,
27 мый тендам Юмын уло эрыкше272 дене палдарыме деч чакнен омыл.
28 Шкендан верч тыршыза, Шӱлышын тыланда вуйлаташ пуымо кӱтӱ верчат тыршыза, Господь Юмын шке Вӱржӧ дене налме Черкыжым кӱтыза.
29 Мый палем: кайымекем тендан коклашке кӱтӱм чаманыдыме осал пире-влак пурат.
30 Тунемше-влакым почешышт наҥгаяш манын, шкендан кокла гычат чыным пужен ойлышо-влак лектыт.
31 Сандене шекланен шогыза, шарныза: кум ий йӱдшӧ-кечыже шинчавӱд йӧре мый чарныде тендан кокла гыч кажныдам туныктенам.
32 Иза-шольо-влак, ынде мый тендам Юмылан да Тудын порылык шомакшылан ӱшанен пуэм. Тендам пеҥгыдемдаш Тудын куатше уло да святитлыме чыла еҥже-влак коклаште наследствым тыландат пуэн кертеш.
33 Мый нигӧн шийжымат, шӧртньыжымат, вургемжымат ынем нал ыле.
34 Шкеат паледа, мыланем да пеленем лийше-влаклан мо кӱлын гын, теве тиде кидем дене пашам ыштен налынам.
35 Тыге пашам ыштен, черле-влаклан полшаш да Господь Иисусын ”Пуымыж годым айдеме налмыж годсо деч пиаланрак” манме шомакшым шарнаш кӱлмым мый чыла годымат тыланда ончыктенам».
36 Тыге каласымеке, Павел сукен шинчын да нунын дене пырля кумалын.
37 Тунам чыланат чот шортыныт, Павелым ӧндалыныт да шупшалыныт.
38 Тудым кызыт пытартыш гана ужыт манын каласымыжлан эн чот ойгыреныт. Вара корабль марте ужатеныт.
21 ГЛАВА
1-16 Иерусалимыш миен коштмаш. 17-26 Павелын Иаков дене вашлиймыже. 27-36 Павелым руалтен кучымаш. 37 – 22:21 Павел калык ончылно шкенжым арален ойла.
1 Нунын деч ойырлен кайымеке, теҥызыш лекна да вик Косыш мийышна, вес кечынже – Родосыш, тушечын Патараш кайышна.
2 Тушто Финикийыш кайыше корабльым муна, тушко шична да кайышна.
3 Кипр кояш тӱҥалмеке, тудым шола могырым коден, ме Сирийыш ийна да Тирыш шуна. Тушто корабль сатум ястарышаш улмаш.
4 Ме тысе тунемше-влакым кычал муна, тушто шым кече лийна. Иерусалимыш кайыме ок кӱл манын, Шӱлышын палдарымыж почеш нуно Павеллан ойленыт.
5 Но, тушто нине кечым эртарымеке, ме лекна да кайышна. Чылан, ола гыч лектын, мемнам ватышт да йочашт дене пырля ужатен тольыч. Сер воктене сукен шинчын кумална.
6 Ме икте-весе дене чеверласышна да корабльыш шична, а нуно мӧҥгышкышт пӧртылыныт.
7 А ме Тир гыч Птолемаидаш корабль дене толна. Тыге мемнан теҥыз дене коштмо корнына мучашке шуо. Иза-шольо-влакым саламлымеке, нунын дене ик кече лийна.
8 Вес кечынже Павел да ме, тудын дене пырля лийше-влак, кайышна да Кесарийыш миен лекна, Поро Уверым каласкалыше Филиппын пӧртышкыжӧ пурышна да тудын дене кодна. Шым диакон гыч тудо иктыже улмаш.273
9 Тудын марлан лекдыме да пророкла ойлышо ныл ӱдыржӧ лийын.
10 Тушто ятыр кечым эртарымына годым Иудей гыч Агав лӱман пророк толын.
11 Тудо мемнан деке миен, Павелын ӱштыжым налын да шкенжын кид-йолжым пидын, вара каласен: «Святой Шӱлыш тыге ойла: иудей-влак Иерусалимыште тиде ӱштын озажым тыге пидыт да чын Юмым палыдыме-влакын кидышкыже пуат».
12 Кунам тидым колна, тунам ме да тусо ӱшаныше-влак, Иерусалимыш ынже кай манын, Павелым сӧрвалышна.
13 Но тудо вашештен: «Мом те ыштеда? Молан шортыда да шӱмем шӱлыкаҥдеда? Мый Иерусалимыште Господь Иисусын лӱмжӧ верч пидме лияш веле огыл, а колашат ямде улам».
14 Тудо мемнан мутым колыштын огылат, сӧрвалымым чарнышна да ойлышна: «Тек Господьын эрыкше274 почеш лиеш».
15 Нине кече деч вара ме корныш ямдылалтна да Иерусалимыш кайышна.
16 Мемнан дене пырля Кесарий гыч икмыняр тунемше миен, нуно мемнам Кипр гыч толшо Мнасон деке уна лийын илаш намиеныт. Мнасон тунемше-влак кокла гыч ик эн ончычсо лийын.
17 Иерусалимышке толмекына, иза-шольо-влак мемнам куанен вашлийыныт.
18 Вес кечын Павел мемнан дене пырля Иаков деке каен. Тушко пресвитер-влак чылан миеныт.
19 Павел нуным саламлен да тудын служитлыме пашаж гоч Юмын мом ыштымыжым чын Юмым палыдыме-влак коклаште радамлен каласкален.
20 Тудын ойлымыжым колыштмеке, нуно Юмым моктеныт да Павеллан ойленыт: «Ужат, иза, иудей коклаште ӱшанаш тӱҥалше-влак тӱжем дене улыт, нуно чыланат иудей закон верч тыршен шогат.
21 А тыйын нерген нуно шуко колыныт, пуйто чын Юмым палыдыме-влак коклаште илыше чыла иудейым Моисейын законжо деч кораҥаш туныктет, йочаштлан пӱчмӧ йӱлам эртараш да йӱла почеш илаш чарет.
22 Тыгеже мом ыштыман? Еҥ-влак тыйын толмет нерген пален налыт, векат, шукын погынат.
23 Кузе ме тыланет каласена, туге ыште: мемнан коклаште Юмылан мутым пуышо ныл пӧръеҥ уло.
24 Нуным пеленет нал да эрныме йӱлам нунын дене пырля эрте, ӱпыштым тӱредыктен кертышт манын, нунын олмеш тӱлӧ. Тыйын нерген ойлыштмаш чын огыл, тый шкежат закон почеш илет манын, тунам чылан пален налыт.
25 А чын Юмым ондак палыдыме, вара ӱшанаш тӱҥалше еҥ-влакын пашашт шотышто ме ондакак пунчалынна. Тек нуно нимом тыгайым огыт шукто. Шояк юмылан пуымо надыр деч, вӱр деч, пич каен колышо вольык ден янлык деч да яжарланыме деч шкеныштым кучышт манын, нунылан серыш дене увертаренна».
26 Тунам Павел нине ныл еҥым налын да вес кечынже нунын дене пырля эрныме йӱлам эртен, а вара храмыш пурен, эрналтме кече-влак кунам пытыме да кажне верч надырым кунам пуаш кӱлмӧ нерген увертарен.
27 Нине шым кече мучашыш шумо годым Асийысе иудей-влак, Павелым храмыште ужын, уло калыкым пудыратеныт, ӱмбакыже кид дене шуыныт
28 да кычкыреныт: «Израильысе еҥ-влак, полшыза! Тиде еҥак мемнан калык, мемнан закон да тиде вер ваштареш чыла вере туныкта, адакшым тышке эллин-влакымат пуртен да тиде святой верым амыртен!»
29 Нуно Ефес гыч толшо Трофимым тудын дене пырля олаште тылеч ончыч ужыныт да, Павел тудым храмыш пуртен манын, шоненыт.
30 Уло ола пудыранен, да чыла могырым калык куржын толын, Павелым руалтен кученыт, храм гыч тӱгӧ шупшын луктыныт да капка-влакым тунамак тӱкыленыт.
31 Нуно Павелым пуштнешт улмаш, но уло Иерусалим пудыранен манме увер полк вуйлатыше деке шуын.
32 Тудо тунамак, шӱдывуй ден сарзе-влакым налын, калык деке писын каен. Вуйлатыше ден сарзе-влакым ужмеке, Павелым кырымым чарненыт.
33 Тунам полк вуйлатыше лишемын, Павелым кучен да кок шинчыр дене шинчырлаш кӱштен, вара йодын: «Кӧ тудо да мом ыштен?»
34 Калык тӱшкаште икте иктым кычкырен, весе – весым, а вуйлатыше йӱк-йӱанлан кӧра нимом раш пален кертын огылат, Павелым крепостьыш наҥгаяш кӱштен.
35 А кунам Павел тошкалтыш деке миен шуын, калык шыгыремдымылан кӧра сарзе-влаклан тудым нумал наҥгаяш логалын.
36 Шуко еҥ почешышт каен да кычкырен: «Тудлан колымаш!»
37 Крепостьыш пуртымо годым Павел полк вуйлатыше деч йодын: «Мылам иктаж-мом тылат каласаш лиеш мо?» А тудыжо манын: «Тый греклат моштет?
38 Тугеже шукерте огыл пудыранымашым нӧлталше да ныл тӱжем саркуралан еҥым ир мландыш наҥгайыше саде египет еҥ отыл?»
39 Павел вашештен: «Мый иудей улам, Киликийысе кумдан палыме Тарс олан гражданже. Тый дечет йодам: калыклан ойлаш мыланем эрыкым пу».
40 Полк вуйлатыше келшен, да Павел тошкалтышке шогалын, калык ончылно кидшым нӧлталын, а кунам чылан шып лийыныт, нунылан еврейла ойлаш тӱҥалын:
22 ГЛАВА
22-29 Павел полк вуйлатыше ончылно. 30 – 23:11 Павел Синедрион ончылно.
1 «Иза-шольо да ача-влак! Ынде тендан ончылно шкемым арален ойлымем колыштса».
2 Еврей йылме дене каласкалаш тӱҥалмым колмеке, калык утыр шыпланен. Павел ойлен:
3 «Мый иудей улам, Киликийысе Тарсыште шочынам, но тиде олаште ончен куштеныт, Гамалиилын тунемшыже лийынам, мыйым ачана-влакын законыштлан сайын туныктеныт. Таче те могай улыда, мыят тугаяк лийынам, мыят Юмын верч чот шогенам.
4 Мый Господьын корныж дене коштшо-влакым колымашке шуктен поктылынам, пӧръеҥымат, ӱдырамашымат кучен, казаматышке шындылыктенам.
5 Тидын нерген архиерей да калык кугурак-влак чылан таныклен ойлен кертыт. Мый Дамаскыште илыше иудей иза-шольына-влаклан серыш-шамычымат нунын дечак налынам, тусо-влакымат руалташ да, пидын, Иерусалимыш мут кучаш кондаш манын, тушко каенам.
6 Кайымем годым, кечывал тура, кунам Дамаск деке лишемынам, кенета мыйын йырем пылпомыш гыч кӱдыратле волгыдо йолгалтын.
7 Мый мланде ӱмбаке йӧрлынам да ”Савл, Савл, молан тый Мыйым поктылат?” манын ойлымо йӱкым колынам.
8 Мый вашештенам: ”Господь, кӧ Тый улат?” Тудо мыланем каласен: ”Мый тыйын поктылмо Назорей Иисус улам”.
9 Мый денем пырля лийше-влакат волгыдым ужыныт да чот лӱдыныт, но мылам Ойлышын йӱкшым колын огытыл.
10 Тунам мый йодынам: ”Господь, мылам мом ыштыман?” А Господь каласен: ”Кынел да Дамаскыш кае, мом тый ыштышаш улат, чыла тушто каласат”.
11 Йымыктарыше волгыдо шинчамым сокырым ыштен, сандене пырля лийше-влак мыйым Дамаскыш кид гыч вӱден намиеныт.
12 Тушто Ананий лӱман еҥ лийын, тудо Юмын законым ӱшанлын шуктышо айдеме улмаш, Дамаскыште илыше иудей-влак тудым кӱкшын акленыт.
13 Мый декем толын, воктекем шогалын да каласен: ”Савл иза, шинчат почылтшо”. Тунамак мый тудым ужынам.
14 А тудо мылам ойлен: ”Шке эрыкшым275 пален налаш, Чын Ыштышым ужаш, Тудын ойлымо йӱкшым колаш ачана-влакын Юмышт тыйым ондакак ойырен налын.
15 Тый Тудын таныкше лият, мом ужмет да колмет нерген уло калыклан каласкалаш тӱҥалат.
16 Тыгеже мом юватылат? Кынел, тынеш пуро, Господь [Иисусын] лӱмжым ӱжын, языкет деч мушкылт”.
17 Иерусалимыш пӧртылмекем, храмыште кумалмем годым мыйым кугу ӧрмаш авалтен,
18 да Господьым ужынам. Тудо мылам ойлен: ”Вашке тарване, Иерусалим гыч писынрак лектын кай, тыште Мыйын нерген таныклен ойлыметым шотыш огыт нал”.
19 А мый ойленам: ”Господь, Тылат ӱшаныше-влакым казаматыш шындымем да синагоглаште кырыктымем нуно палат.
20 Стефанын, Тыйын таныкетын, вӱржым йоктарыме годым мый туштак шогенам, тудым пуштмым сайлан шотленам да пуштшо-влакын вургемыштым ороленам”.
21 А Тудо мылам каласен: ”Кае, Мый тыйым торашке, чын Юмым палыдыме-влак деке, колтем”».
22 Тиде шомак марте иудей-влак Павелым колыштыныт, а вара кычкыраш тӱҥалыныт: «Тыгайым мландӱмбачын пытаре! Тудо илышаш огыл!»
23 Нунын кычкырымышт, вургемыштым кушкедмышт да пуракым южыш кышкымышт годым
24 полк вуйлатыше Павелым крепостьыш пурташ кӱштен, могай амал дене нуно тудлан кычкырымыштым палаш манын, тудым сола дене кырен йодышташ шӱден.
25 А кунам тудым кыраш ӱштӧ дене шуялтарен пидыныт, Павел тушто шогышо шӱдывуй деч йодын: «Але тыланда Рим гражданым суд деч поснат кыраш лиеш?»
26 Тидым колмеке, полк вуйлатыше деке шӱдывуй миен да ойлен: «Мом тый ыштынет, ончо! Тиде еҥ Римын гражданже».
27 Тунам вуйлатыше Павел деке миен да йодын: «Мылам каласе, тый Римын гражданже улат мо?» Павел ойлен: «Туге».
28 Полк вуйлатыше вашештен: «Мый тиде гражданствым кугу окса дене налынам». А Павел манын: «А мый шочынак Римын гражданже улам».
29 Тудым кырен йодышташ ямдылалтше еҥ-влак тунамак кораҥыныт, а вуйлатыше, Павелын Рим граждан улмыжым пален налмекыже, тудым пидын пышташ кӱштымыжлан лӱдын.
30 Иудей-влак Павелым молан титаклат манын, чыным палаш шонен, вес кечынже вуйлатыше тудын кепшылжым мучыштарен, архиерей-влаклан да уло Синедрионлан погынаш кӱштен. Вара Павелым конден, нунын ончылан шогалтен.
23 ГЛАВА
12-22 Павел ваштареш шолып мутланен келшымаш. 23-35 Павелым Кесарийыш кондат.
1 Павел Синедрион ӱмбаке тӱткын ончен да каласен: «Иза-шольо-влак! Мый тачысе кече марте Юмын ончылно яндар чонан иленам».
2 А архиерей Ананий Павел воктене шогышо-влаклан тудым умшаж гыч пераш кӱштен.
3 Тунам Павел тудлан каласен: «Тый, ошемдыме пырдыж! Тыйым Юмо пера. Тый тыште шинчет да мыйым закон почеш судитлынет, шкеже мыйым пераш кӱштымет дене законым пудыртет».
4 Воктене шогышо-влак каласеныт: «Юмын архиерейжым вурсет?»
5 Павел вашештен: «Иза-шольо-влак, мый тудын архиерей улмыжым пален омыл. Возымо вет: ”Шке калыкетын вуйлатышыж нерген осал мутым ит ойло”».276
6 Синедрионышто ик ужашыже саддукей, а вес ужашыже фарисей-влак улмым паленат, Павел чот ойлаш тӱҥалын: «Иза-шольо-влак! Мый фарисей улам, фарисейын эргыже, колышо-влакын ылыж кынелмыштым ӱшанен вучымылан мыйым титаклат».
7 Тудын тыге манмекыже, фарисей ден саддукей-влак коклаште ӱчашымаш тӱҥалын да погынымаш шелалтын.
8 Вет саддукей-влакын ойлымышт почеш нимогай ылыжмат, Суксат, шӱлышат уке, а фарисей-влак чыла тидлан ӱшанат.
9 Чылан чот кычкыраш тӱҥалыныт, фарисей-влак кокласе закон туныктышо-влак кынел шогалыныт да ӱчашен ойленыт: «Мемнан шонымаште, тиде еҥ нимогай осалым ыштен огыл. Тудлан шӱлыш але Суксо ала чынак ойлен? Айста Юмын ваштареш огына лий».
10 Ӱчашымаш талышныме дене Павелым кӱрышт кышкен кертыт манын, полк вуйлатыше лӱдын да сарзе-влаклан тудым калык кокла гыч руалтен налаш да крепостьыш наҥгаяш кӱштен.
11 А вес йӱдым Господь Павеллан кончен да каласен: «Пеҥгыдын шого, Павел. Кузе тый Мыйын нерген Иерусалимыште таныкленат, Римыштат тугак таныклышаш улат».
12 Эрдене икмыняр иудей ойым пидын, Павелым пуштмешке, огына коч да огына йӱ манын товатлен.
13 Шолып ойым пидше еҥ нылле утла лийын.
14 Нуно архиерей ден калык кугурак-влак деке миеныт да ойленыт: «Павелым пуштмешкына ме нимомат умшаш огына пыште манын, мутым пуэн товатлышна.
15 Пуйто пашажым тӱткынрак тергаш манын, Павелым эрла тендан деке кондаш вуйлатыше деч Синедрион дене пырля кызытак йодса, а тышке конден шуктымо деч ончычак ме тудым пушташ ямде лийына».
16 Павелын акажын эргыже шолып ойым пидме нерген колын, крепостьыш толын да Павеллан увертарен.
17 А Павел шӱдывуй кокла гыч иктыжым ӱжын да каласен: «Тиде рвезым вуйлатыше деке наҥгае, тудлан ала-мом увертарышашыже уло».
18 Тудыжо рвезым пеленже налын, вуйлатыше деке намиен да ойлен: «Кучен петырыме Павел мыйым ӱжын да тиде рвезым тый декет кондаш йодын. Тыланет ала-мом ойлышашыже уло».
19 Рвезым полк вуйлатыше, кидше гыч кучен, ӧрдыжкӧ кораҥден да йодын: «Мом мылам каласышашет уло?»
20 Рвезе вашештен: «Павел нерген пуйто утларак сайын палаш манын, иудей-влак эрла тудым Синедрионыш кондаш тый дечет йодаш мутланен келшеныт.
21 Тый нунылан ит ӱшане. Нунын кокла гыч нылле утла еҥ тудым шолып ваҥен шогат. Павелым пуштмешкына огына коч да огына йӱ манын, нуно товатлен ойленыт. Кызыт нуно, тидын дене келшыметым вучен, ямде шогат».
22 Тунам вуйлатыше: «Тидым мылам увертарымет нерген нигӧланат ит ойло», – манын да рвезым колтен.
23 Вара вуйлатыше кок шӱдывуйым ӱжын да каласен: «Кесарийыш каяш кумшо шагат йӱдлан277 кок шӱдӧ йолешке сарзым, тыгак шымле имнешкым да умдым нумалше кок шӱдӧ еҥым ямдылыза.
24 Осел-влакымат ямдылыза. Тек Павелым кушкыжыктен шындат да лӱдыкшӧ деч посна вуйлатыше Феликс деке наҥгаят».
25 Вара тудо тыгай серышым возен:
26 «Клавдий-Лисий чот пагалыме вуйлатыше Феликслан: куане.
27 Тиде еҥым иудей-влак кученыт да пуштнешт ыле. Мый сарзе-влак дене миенам да, Рим граждан улмыжым пален налмеке, тудым утаренам.
28 Вара, тудым мо шотышто титаклымым палаш шонен, нунын Синедрионышкышт намиенам.
29 Тудым иудей закон дене кылдалтше тӱрлӧ ончалтыш шотышто титаклымым, тудым пуштмым чыныш лукшо але казаматыш шындаш ситыше нимогай титаклымаш укем мый ужынам,
30 а иудей-влакын тудын ваштареш шолып ойым пидмышт нерген увер кунам мый декем шуын, тудым тунамак тый декет колтенам, титаклыше-влаклан вуйшиймашыштым тыйын ончылно ойлаш кӱштенам. Таза лий».
31 Сарзе-влак, кӱштымым шуктен, Павелым пырля налыныт да йӱдым Антипатридаш наҥгаеныт,
32 а эрлашыжым имнешке-влакым Павел дене колтеныт, молышт крепостьыш пӧртылыныт.
33 А имнешке-влак, Кесарийыш мийымеке, серышым вуйлатышылан пуэныт, Павелымат конден шогалтеныт.
34 Вуйлатыше серышым лудын да Павелын могай кундем гыч улмыж нерген йодын. Киликий гыч улмыжым пален налмеке,
35 каласен: «Кунам титаклыше-влакетат толыт, тунам тыйын пашатым ончен лектам». Вара Иродын кӱполатыштыже Павелым оролымаште кучаш кӱштен.
24 ГЛАВА
1-9 Павелым Феликс ончылно титаклымаш. 10-23 Павел шкенжым Феликс ончылно арален ойла. 24-27 Павел петырымаште.
1 Вич кече гыч калыкын икмыняр кугуракше да Тертулл лӱман оратор278 дене пырля архиерей Ананий толын, нуно вуйлатышылан Павел ӱмбаке вуйым шийыныт.
2 Павелым ӱжын кондымеке, Тертулл тудым титаклаш тӱҥалын да ойлен:
3 «Пагалыме Феликс, ме тылат кӧра кужу жап шуйнышо тыныслыкым налынна, да тыйын тыршымет дене тиде калыкын илышыже пешак саемын. Ме тидым эре да чыла вере кугу таум ыштен вашлийына.
4 Тыйым шуко жап ынем кучо, поро лий, мемнам кӱчыкын да поро кумылын колышт.
5 Ме ужынна: тиде еҥ – пижедылше чер гай. Тудо уло тӱня мучко илыше иудей-влак коклаште пуламырым тарватыл коштеш да Назорей тӱшкам вуйлата,
6 храмымат шакшылаш тӧчен, сандене тудым кученна, шкенан законна почеш судитлынена ыле.
7 Но полк вуйлатыше Лисий толын да тудым мемнан кид гыч кугу вий дене шупшын налын,
8 тудым титаклыше-влаклан тый декет толаш кӱштен. Тудым йодыштын, мо шотышто титаклымынам тый шке чыла пален налын кертат».
9 Чыла тиде чын манын пеҥгыдемден, титаклымашке иудей-влакат ушненыт.
10 Вуйлатыше Феликс мут пуымым ончыктен, да Павел ойлаш тӱҥалын: «Шуко ий тиде калыкым чын судитлыметым пален, мый шкемын пашам кызыт эрыкан кумыл дене аралем.
11 Иерусалимыш кумалаш толмемлан латкок кече деч шуко эртен огыл, тидым тый шкеат пален налын кертат.
12 Мыйым храмыштат, синагогыштат, олаштат иктаж-кӧ дене ӱчашышым але калык пудыранымашым тарватышым ужын огытыл.
13 Мо шотышто нуно кызыт мыйым титаклат, тудым нимо денат пеҥгыдемден огыт керт,
14 но тыланет чоным почын ойлем: мыйын коштмо Корным нуно шояк туныктымаш маныт. Тудын дене коштын, мый ача-влакын Юмылан служитлем; законышто да пророк-влакын книгаштышт возымылан чылажланат ӱшанем.
15 Чын ыштыше-влакат, осалым ыштыше-влакат колымаш гыч ылыжыт манын, Юмылан ӱшанем уло. Нине титаклыше-влакат тидымак вучат.
16 Санденак Юмо да еҥ-влак ончылно яндар чонан лияш мый шкеат вийым пыштем.
17 Шуко ий эртымеке, мый шке калыкемлан окса полышым пуаш, тыгак пӧлекым кондаш толынам.
18 Тидым кондымо годым храмыште мыйым эрныме йӱлам эртышым ужыныт. Тушто погынышо еҥ тӱшкат, пудыранымашат лийын огыл.
19 Мыйым Асий кундем гыч толшо икмыняр иудей ужын, нунылан тыйын ончылно тыште шке лияш да, мыйын ваштареш иктаж-мошт уло гын, титаклаш кӱлеш ыле.
20 Але тышке толшо-влак тек каласат: Синедрион ончылно шогымем годым мыйым мо шотышто титаканым муыныт?
21 Нунын коклаште шогымем годым йӱкым кугемден ойлымо нине шомакемым ала титакемлан шотлат: колышо-влакын ылыжмыштлан таче те мыйым титакледа».
22 Господьын корныж нерген сайын паленат, тидым колыштмеке, ончымо пашам Феликс вес жапыш кусарен да каласен: «Полк вуйлатыше Лисий толмеке, тендан пашадам ончен лектам».
23 А шӱдывуйлан кӱштен: Павелым оролымаште кучаш, но икмыняр эрыкым пуаш да тудлан полшаш але тудын деке мияш лишылже-влак кокла гыч иктыланат чаракым ышташ огыл.
24 Икмыняр кече гыч Феликс шочынак иудей улшо Друзилла ватыж дене пырля миен, Павелым кондаш еҥым колтен да Христос Иисуслан ӱшаныме нерген каласкалымым колыштын.
25 Чын ыштыме, шкем кучен моштымо да ончыкылык судитлымаш нерген Павелын ойлымыж годым Феликс лӱдын колтен да каласен: «Ынде кай, а кунам жапем лиеш, тыйым угыч ӱжам».
26 Тыгодымак, эрыкым тӱлен налаш Павел оксам пуа манын, ӱшанен вучен. Садлан тудым кондаш чӱчкыдын колтен да тудын дене мутланен.
27 Но кок ий эртымеке, Феликсым Порций-Фест алмаштен. А Феликс, иудей-влаклан йӧраш шонен, Павелым петырымашешак коден.
25 ГЛАВА
1-12 Павел кесарь ончылан судитлымым йодеш. 13-27 Павел – Агриппа кугыжа ончылно.
1 Вуйлатыме кундемышкыже толмеке, Фест кум кече гыч Кесарий гыч Иерусалимыш каен.
2 Тунам архиерей-влак да иудей кокла гыч кугурак еҥ-влак тудлан Павел ӱмбак вуйым шийыныт, Павелым Иерусалимыш пӧртылтымӧ дене мыланна поро кумылетым ончыкто манын, сӧрвален йодыныт.
3 Вет нуно Павелым шолып ваҥынешт да корнышто пуштнешт улмаш.
4 Павелым Кесарийыште оролымаште кучат, шкежат вашке тушко каем, манын Фест.
5 «Тыгеже, – каласен тудо, – тендан вуйлатыше-влак кокла гыч икмыняр еҥ тек мыйын пеленем кая да, тиде еҥын иктаж-могай титакше уло гын, тек тудым титакла.»
6 Иерусалимыште кандаш але лу кече деч шуко огыл лиймеке, Фест Кесарийыш пӧртылын, а вес кечынже судитлыме верыш шинчын да Павелым кондаш кӱштен.
7 Павел толмеке, Иерусалим гыч толшо иудей-влак тудын йыр погынен шогалыныт, шуко неле титаклымашым ӱмбакше конденыт, но титаклымышт чын манын, ончыктен кертын огытыл.
8 Павел шкенжым арален ойлен: «Мый иудей закон ваштарешат, храм ваштарешат, кесарь ваштарешат нимогай титакым ыштен омыл».
9 Фест, иудей-влаклан йӧраш шонен, Павеллан вашештен: «Иерусалимыш кайынет? Тыйым титаклымым тушто мыйын вуйлатыме почеш ончена ыле».
10 Но Павел каласен: «Мый кесарьын судшо ончылно шогем, тудын ончылнак судитлалтшаш улам. Мый иудей-влак ваштареш нимогай титакым ыштен омыл, тидым тыят сайын палет.
11 Мый титакан улам да титакемже мыйым пуштмым чыныш лукшо гын, колымаш деч кораҥаш ом тӧчӧ, а мыйын ваштареш титаклымышт чын огыл гын, нигӧ мыйым нунын кидыш пуэн ок керт. Кесарь ончылно судитлалташ йодам».
12 Вара Фест каҥашым пуышыж-влак дене мутланен да вашештен: «Тый кесарьын судшым йодынат, кесарь декак кает».
13 Икмыняр кече эртымеке, Кесарийыш Фестым саламлаш Агриппа кугыжа ден Вереника толыныт.
14 Нунын тушто шуко кечым эртарымекышт, Павел нерген пашам кугыжалан Фест тыге умылтарен: «Тыште казаматеш Феликсын кодымо еҥ уло.
15 Иерусалимыште лиймем годым иудей архиерей ден калык кугурак-влак тудын ӱмбаке вуйым шияш толыныт да титаканыш лукташ йодыныт.
16 Титаклыше-влакым шинчаваш ужаш да титаклыме ваштареш шкенжым арален ойлаш эрыкым пуыде, кеч-могай еҥымат пушташ рим йӱла почеш огыт пу манын, мый нунылан вашештенам.
17 Тыгеракын, нунын тышке толмекышт, вес кечынак, шуйкалыде, судитлыме верыш шинчынам да тиде еҥым ончыкем кондаш кӱштенам.
18 Титаклыше-влак тудым авырен шогалыныт, но мыйын вучымем гай ик титаклымашымат конден огытыл.
19 Нуно шке ӱшанымашышт да колышо ала-могай Иисус нерген ӱчашеныт. Тудын нерген Павел, ила манын, пеҥгыдын ойлен.
20 Тыгай ӱчашымаште кузе лияш, пален омыл, сандене мый йодынам: ”Иерусалимыш каен, тушто суд ончылан шогалнет мо?”
21 Но Август279 пунчалым лукмо марте Павел шкенжым оролымаште кодаш йодын, сандене, кесарь деке колтымешке, мый тудым оролымаште кучаш кӱштенам».
22 А Агриппа Фестлан каласен: «Тиде еҥым мыят колыштнем ыле». Тудыжо эрлак колышт кертат манын вашештен.
23 Вес кечын Агриппа ден Вереника кугу пайремыш толмо гай толыныт, сарзе вуйлатыше да оласе эн пагалыме еҥ-влак дене пырля суд погынымо пӧлемыш пуреныт, да Фест кӱштымеке, Павелым конденыт.
24 Вара Фест каласен: «Агриппа кугыжа да мемнан дене пырля тиде пӧлемыш чыла погынышо-влак! Теве тиде еҥлан кӧра иудей-влак Иерусалимыштат, тыштат мылам вуйым шийыныт да тудо илышаш огыл манын кычкыреныт.
25 Но тудо пуштмым чыныш лукшым нимомат ыштен огыл манын, мый ужынам, а Август ончылно судитлалташ тудо шкеак йодын, сандене мый тудым тушко колташ шонен пыштенам.
26 Но кесарьлан возаш мыйын нимо раш уке. Сандене, тиде йодыштмо деч вара мыйын мом возаш лийже манын, тудым тендан ончыко, поснак тыйын ончыко, Агриппа кугыжа, конденам.
27 Мыйын шонымаште, кучен петырыме еҥым мо шотышто титаклымым ончыктыде, тудым кесарь деке колташ шот огыл».
26 ГЛАВА
1-32 Павел Агриппа ончылно ойла
1 Павеллан Агриппа каласен: «Тый кызыт шкендым арален ойлен кертат». Тунам Павел кидым нӧлталын да шкенжым арален ойлаш тӱҥалын:
2 «Агриппа кугыжа! Иудей-влакын чыла титаклымышт ваштареш таче тыйын ончылнет аралалт кертмемлан шкемым пиаланлан шотлем,
3 вет тый иудей-влакын илыш-йӱлаштым, ӱчашыме йодышыштым сайын палет. Сандене мыйым чытен колышт манын йодам.
4 Шке калыкем коклаште да Иерусалимыште рвезем годсекак мыйын кузе илымем чыла иудей-влак тӱҥалтыш гычак палат.
5 Мый фарисей лийынам да мемнан ӱшанымашнан эн пеҥгыде туныктымыж почеш иленам. Мыйым шукертсек палат; шонат гын, нуно тидым таныклен кертыт.
6 Ачана-влаклан Юмын сӧрымыжлан мый ӱшанем, сандене кызыт суд ончылно шогем.
7 Тиде сӧрымашын шукталтмыжлан ӱшаным пыштен, мемнан калыкын латкок тукымжо йӱдшӧ-кечыже Юмылан тыршен служитлат. Тиде ӱшанлан, Агриппа кугыжа, иудей-влак мыйым титаклат.
8 А мо? Колышым Юмын ылыжтымыжым те ӱшанаш лийдымылан шотледа мо?
9 Назорей Иисусын лӱмжӧ ваштареш шуко ыштышаш улам манын, мыят шоненам.
10 Тидымак мый Иерусалимыште ыштенам: архиерей-влак деч тидлан эрыкым налмеке, шуко святой еҥым казаматыш шынденам, а кунам нуным пуштеденыт, мый тидлан йӱкем пуэнам.
11 Чыла синагогышто мый нуным чӱчкыдын мут кучаш шогалтенам да святойым ӧкымеш мыскылыкташ тӧченам, пеш кугу шыдем дене вес кундемласе олалаштат поктылынам.
12 Тидланак, архиерей-влак деч властьым да правам налын, Дамаскыш каенам.
13 Агриппа кугыжа, кечывал тура мый пылпомыш гыч йолгышо волгыдым корнышто ужынам. Волгыдыжо кече дечат чот йолген, тудо мыйын да пеленем кайыше-влак йыр волгалтарен.
14 Ме чылан мланде ӱмбаке йӧрлынна, вара еврей йылме дене ойлымо йӱкым колынам, тудо мылам манын: ”Савл, Савл, молан тый Мыйым поктылат? Куат ваштареш тылат каяш неле”.
15 Мый йодынам: ”Господь, кӧ Тый улат?” Тудыжо каласен: ”Мый тыйын поктылмо Иисус улам.
16 Кынел, йол ӱмбак шогал, тый Мыйын служитлышем лият, ужметым да тыланет ончыктышашемым таныклаш тӱҥалат. Тиде пашашке шогалташ Мый тыланет конченам.
17 Мый тыйым шке калыкетын кидше деч утарем, а кызыт, кунам тыйым чын Юмым палыдыме-влак деке колтем, нунын дечат утарем.
18 Тый нунын шинчаштым почат, нуным пычкемыш гыч волгыдо деке, сатанан озаланымыж деч Юмо деке савырет. Тунам Мылам ӱшанымышт дене нунын языкыштым Юмо кудалта да святитлыме еҥ-влак коклаште нуно верыштым налыт”.
19 Сандене, Агриппа кугыжа, мый пылпомышсо кончымылан ваштареш лийын омыл.
20 Ондак Дамаскыште да Иерусалимыште илыше-влаклан, вара уло Иудей мланде мучко да чын Юмым палыдыме-влак коклаште, чыланат языкыштым касарыктышт да Юмо деке савырнышт манын, увертарен туныктенам да языкыштым касарыктымылан келшен толшо пашам ышташ ӱжынам.
21 Тидлан мыйым иудей-влак храмыште руалтен кученыт да пуштнешт ыле.
22 Но Юмо полшымо дене таче мартеат изиланат, кугуланат таныклен шогем, пророк-влакат, Моисеят мо нерген ончык ужын ойленыт, тудын нергенак мыят ойлем, а нимо весе нерген огыл:
23 Христос орланен колышаш, колымаш гыч ылыжше кокла гыч икымше лийшаш да мемнан калыкланат, чын Юмым палыдыме-влакланат волгыдым увертарышаш ыле».
24 Павелын тыге аралалт ойлымыж годым Фест йӱкым кугемден каласен: «Павел, тый ушым йомдаренат! Кугун тунеммет тыйым ушдымо лиймашке шукта».
25 «Уке, моткоч пагалыме Фест, – манын тудо, – мыйын ушем каен огыл, чын мут ден ушан ойым ойлем.
26 Кугыжа нине паша нерген пала, санденак мый тудлан вик ойлем. Нине паша гыч иктаж-мо тудлан палыдыме кодын манын, мый ом ӱшане. Тиде ӧрдыжтӧ лийын огыл.
27 Агриппа кугыжа, тый пророк-влаклан ӱшанет? Мый палем, ӱшанет».
28 Агриппа Павеллан каласен: «Христиан лияш тый мыйым изиш веле от ӱшандаре».
29 Павел ойлен: «Изиш але шуко, но Юмым сӧрвалем: тый веле огыл, а таче мыйым колыштшо-влак чыланат – тиде шинчыр деч посна гына – мыйын гаемак лийышт».
30 Павел тидым ойлымеке, кугыжа, вуйлатыше, Вереника да нунын дене пырля шинчыше-влак кынел шогалыныт
31 да, кайышыла, шке коклаштышт ойленыт: «Тиде еҥ пуштмым але казаматыште кучымым чыныш лукшо нимогай титакым ыштен огыл».
32 А Агриппа Фестлан каласен: «Кесарь ончылан судитлалташ ок йод гын, тиде еҥым эрыкыш колташ лиеш ыле». Тыге Павелым кесарь деке колташ вуйлатыше шонен пыштен.
27 ГЛАВА
1-12 Павел Римыш кая. 13-38 Тӱтан. 39-44 Корабль шаланымаш.
1 Мыланна Италийыш теҥыз корно дене каяш пунчалым лукмеке, Павелым да кучен петырыме моло икмыняр еҥым Август кесарьын полкысо Юлий лӱман шӱдывуйлан эскераш пуэныт.
2 Ме адрамитысе корабльыш шична, корабль Асийын сер воктенысе верлам эртышаш ыле, да ме теҥызыш лекна. Мемнан дене пырля Фессалоника гыч македон Аристарх лийын.
3 Вес кечын Сидоныш толна. Павел деке Юлий поро кумылан лийын, тудлан йолташыж-влак деке каяш да нунын полшымышт дене пайдаланаш эрыкым пуэн.
4 Тушечын теҥызыш лекмекына, ваштареш пуышо мардеж деч аралалташ манын, Кипр велке кайышна,
5 Киликий ден Памфилий тураште теҥызым эртышна да Ликийысе Мирыш толын лекна.
6 Шӱдывуй тушто Италийыш кайыше александрийысе корабльым муын да тушко мемнам шынден.
7 Шуко кече эркын ийын, Книд марте пыкше миен шуна. Чараклыше мардежлан кӧра, Салмоным эртен, мардеж деч аралыше Крит деке мийышна.
8 Сер воктечын пеш нелын ончык каен, Ласей ола воктене верланыше Сай Пристань манме верыш толна.
9 Корнышто жап шуко эртенат, корабль дене ийын каяш лӱдыкшӧ лийын, пӱтым кучымо пагытат ынде эртен. Сандене Павел шижтарен:
10 «Йолташ-шамыч, мый ужам: мемнан корнына корабль ден сату-влаклан веле огыл, но мемнан илышланат эҥгекым да лӱдыкшым конден кертеш».
11 Но шӱдывуйжо корабль виктарыше ден корабль озалан Павелын ойлымыж деч утларак ӱшанен.
12 Тиде порт телым эртараш келшыше лийын огыл, сандене нунын кокла гыч шукышт умбаке каяш, Финикыш миен шуаш тӧчаш да телым тушто эртараш кӱлеш шоненыт. Финик – кас-кечывалвелыш да кас-йӱдвелыш почылтшо Критысе порт лийын.
13 Кечывалвел лыжга мардеж пуаш тӱҥалынат, шонымына шуэш манын ӱшаненыт, парусым нӧлталыныт да Крит воктене ийын каеныт.
14 Но икмыняр жап гыч остров вес могырым «Эвроклидон»280 манме тӱтан мардеж тарванен.
15 Мардеж корабльым пуэн наҥгаен, мардеж ваштареш тудо ийын кертын огыл, ме виктараш тӧчымым чарненна, да мемнам мардеж лупшен коштыктен.
16 Ме Клавда манме изи островын ӱшык могырышкыжо логалынна да пушым пыкше веле утарен кертынна.
17 Пушым корабльыш кӱзыктеныт. Корабль ынже шалане манын, тудым вӱраҥ кандыра дене пеҥгыдемденыт. Сирт ошманерышке логалме деч лӱдын, парусым волтеныт, да тугак ийын коштынна.
18 Мемнам тӱтан мардеж чот кышкылтынат, эрлашым сатум вӱдыш кышкаш тӱҥалын улыт.
19 А кумшо кечын шке кидна денак корабльысе ӱзгар-влакым кышкен пытаренна.
20 Ятыр кече шӱдырат, кечат койын огыл, пеш тале тӱтан мардеж шучкыланен, сандене пытартышлан мемнан утаралт кодмылан чыла ӱшан йомын.
21 Иктат шукертсек кочкын огыл. Тунам Павел нунын покшеке лектын шогалын да каласен: «Пӧръеҥ-влак! Мыйым колышташ кӱлеш ыле да Крит гыч кайыме ок кӱл ыле, тунам тыгай нелылыкыш да эҥгекыш огына шу ыле.
22 А ынде тендам чулым лияш ӱжам, тендан кокла гыч иктат чонжым ок йомдаре, корабль гына шалана.
23 Эртыше йӱдым мый декем Юмын Суксыжо толын. Мый Суксым колтышо Юмын еҥже да служитлышыже улам.
24 Суксо ойлен: ”Павел, ит лӱд! Тый кесарь ончылно шогышаш улат, да тый денет пырля корабльыште лийше-влакым чылаштымат Юмо тылат пӧлеклен”.
25 Садлан, пӧръеҥ-влак, чулым лийза. Кузе мыланем каласыме, тугак лиеш манын, мый Юмылан ӱшанем.
26 Мемнам иктаж-могай островыш мардеж луктын кудалтышаш».
27 А латнылымше йӱдым, мемнам Адриатик теҥыз мучко тӱтан мардеж коштыктымо годым, пелйӱд жапыште, ала-могай мланде деке лишеммым корабльыште ыштыше-влак шижыныт.
28 А келгытым висымеке, коло важык улмым пален налыныт, вара изи кумдыкым эртымеке, угыч висеныт да латвич важык улмым паленыт.
29 Кӱан верыш логалме деч лӱдынытат, вӱдыш корабльын шеҥгел ужашыж гыч ныл якырым кудалтеныт да, чот тургыжланен, волгыжмым вученыт.
30 Нуно корабль гыч куржнешт улмаш да, пуйто корабль нер гыч якырым колташ манын, теҥызыш пушым волтеныт.
31 Павел сарзе-влаклан да шӱдывуйлан каласен: «Нине еҥ-влак кораблеш огыт код гын, те утлен огыда керт».
32 Тунам сарзе-влак пушым кылдыме кандырам руэныт да пушым теҥызыш колтеныт.
33 Волгыжмо деч ончыч Павел чылаштым кочкаш ӱжын ойлен: «Таче латнылымше кече те чот тургыжланен вучеда да нимом огыда коч.
34 Сандене кочса манын йодам, тидыже тыланда илышдам арален кодашлан кӱлеш. Тендан вуйда гыч ик ӱп пырчат ок камвоч».
35 Тидым каласымеке, киндым налын, чылан ончылно Юмылан таум ыштен, тодылын да кочкаш тӱҥалын.
36 Тунам чылан кумылаҥыныт да шкештат кочкыныт.
37 Ме корабльыште чылаже кок шӱдӧ шымле куд еҥ лийынна.
38 Кочмеке, корабльым куштылемдаш манын, шыдаҥым теҥызыш кышкеныт.
39 У кече тӱҥалмеке, мландым пален кертын огытыл, а тайылан иксам281 ужыныт да лиеш гын, корабльым тушко лишемдаш шоненыт.
40 Якырым нӧлталмеке, нуно теҥызыш лектыныт, кӱсмен282 кандырам мучыштареныт, ончыл парусым мардеж почеш нӧлталыныт да сер велке ийыныт.
41 Ошманерыш логалыныт, да корабль таляка вереш шинчын, нерже пижын да тарванен кертын огыл, а шеҥгелжым виян толкын шалаташ тӱҥалын.
42 Кучен петырыме кокла гыч, ийын лектын, нигӧ ынже курж манын, сарзе-влак чыланыштым пуштнешт улмаш.
43 Но Павелым шӱдывуй утарен кодынеже улмаш, сандене шонымыштым ышташ чарен, а ийын моштышо-влаклан эн ондак вӱдыш тӧршташ да серыш лекташ кӱштен,
44 молышт оҥа да корабль деч кодшо ужашла дене сер марте лекшаш улыт улмаш. Тыге чылан серыш утаралт лектыныт.
28 ГЛАВА
1-10 Мальтыште. 11-16 Павел Римыш толеш. 17-31 Павел Римыште Иисус нерген ойла.
1 Утлен кодмеке, островын Мальта лӱман улмыжым ме, [Павел дене пырля лийше-влак,] пален нална.
2 Островышто илыше-влак мыланна кугу порылыкым ончыктеныт. Йӱр тӱҥалмылан да йӱштылан кӧра нуно тулым олтеныт да мемнам тушко ӱжыныт.
3 Павел укш оргажым поген, тулыш оптымыж годым, аяр кишке, шокшым шижын, тушеч лектын да тудын кидешыже кечалтын.
4 Островышто илыше-влак, Павелын кидыштыже кишке кечымым ужмеке, икте-весыштлан ойленыт: «Тиде айдеме, очыни, еҥым пуштшо. Теҥыз гыч тудо утлен гынат, Судитлыше тудлан илаш пӱрен огыл».
5 Но Павел кишкым тулыш рӱзалтен шуэн, кишке деч тудлан нимогай эҥгек лийын огыл.
6 Павел пуалаш тӱҥалеш але кенета колышо йӧрлеш манын, еҥ-влак шоненыт, кужу жап тидым вученыт, да тудын дене нимогай эҥгек лийдымым ужмеке, шонымыштым вашталтеныт да тудым юмо маныныт.
7 Тиде вер деч тораште огыл остров вуйлатыше Публийын суртпечыже да пасужо-влак лийыныт. Тудо мемнам шкеж деке пуртен да кум кече поро кумылын унам ыштен.
8 Публийын ачаже шокшымужо да дизентерий дене черле киен. Павел тудын деке пурен, Юмылан кумалын да ӱмбакыже кидшым пыштен паремден.
9 Тыге лийме деч вара островышто илыше моло черле-влакат Павел деке толыныт да паремдыме лийыныт.
10 Нуно мыланна кугу пагалымашым ончыктеныт. Кунам каяш тарваненна, мыланна мо кӱлеш, чыла пуэныт.
11 Кум тылзе гыч ме тышеч островышто телым эртарыше Диоскур283 манме александрийысе корабль дене теҥызыш лекна.
12 Сиракузыш миен шумеке, тушто кум кече лийна.
13 Тушечын Ригийыш миен лекна, ик кече гыч кечывалвел мардеж пуаш тӱҥалынат, кокымшо кечын Путеолыш толна.
14 Тушто иза-шольо-влакым вашлийна, нуно мемнам шым кечылан шкенышт дене кодаш йодыныт. Тыге Римыш корнынам шуенна.
15 Тусо иза-шольо-влак, мемнан толмо нерген колмеке, Аппий форум ден Кум таверне дек шумеш вашлияш лектыныт. Павел, нуным ужмеке, Юмылан таум ыштен, да кумылжо нӧлталтын.
16 Римышке миен шумекына, шӱдывуй кучен петырыме-влакым воеводылан пуэн коден, а Павеллан тудым оролышо сарзе дене посна илаш эрыкым пуэныт.
17 Кум кече гыч Павел кугурак иудей-влакым ӱжын, погынымекышт, нунылан ойлен: «Иза-шольо-влак, шке калыкна ваштареш але ачана-влакын йӱлашт ваштареш нимом ыштен омыл гынат, мыйым Иерусалимыште руалтен кученыт да римлян-влакын кидышкышт пуэныт.
18 Нуно мыйым йодыштыныт, да пушташ йӧрышӧ нимогай титакем укеат, мыйым колтынешт ыле.
19 А иудей-влак тидын ваштареш лийыныт, сандене мылам кесарь ончылно судитлымым йодаш логалын. Туге гынат шке калыкем ӱмбаке нимогай титаклымашем уке.
20 Чыла тидлан кӧра мый тендам ӱжынам да, тендам ужын, мутланынем ыле. Израиль калыкын ӱшанен вучымыжлан кӧра мыйым тиде кепшыл дене шинчырлыме».
21 Нуно тудлан ойленыт: «Иудей гыч ме тыйын нерген нимогай серышым налын огынал, тушеч ик иза-шольынат тыйын нерген нимом удам увертараш але ойлаш толын огыл.
22 Но кузе шонымет нерген шке дечет колышташ кӱлешлан шотлена. Чыла вере еҥ-влак тендан туныктымашда ваштареш ойлат манын, ме палена».
23 Нуно Павел дене вашлийме кече нерген мутланен келшеныт да палемдыме кечын эшеат шукын тудын илыме верыш толыныт. Павел, эрдене эрак тӱҥалын, кас марте нунылан Юмын Кугыжаныш нерген умылтарен да таныклен, Моисейын законешыже да пророк-влакын возымашешышт эҥертен, Иисус нерген нуным ӱшандараш тыршен.
24 Иктышт тудын ойлымыжым чынлан шотленыт, весышт ӱшанен огытыл.
25 Коклаштышт келшыдымаш лектынат, нуно каяш тарваненыт, тунам Павел тиде шомакым гына ойлен: «Пророк Исаия гоч мемнан ачана-влаклан Святой Шӱлыш чыным каласен:
26 ”Тиде калык деке кай да каласе: пылыш дене колыштыда, но огыда умыло, шинча дене ончеда, но огыда уж.
27 Тиде калыкын шӱмжӧ пешкыдемын, пылышышт пыкше колеш, шинчаштым куменыт. Сандене шинчашт дене огыт уж, пылышышт дене огыт кол, шӱмышт дене огыт умыло, Мыланем нуным паремдаш манын, Мый декем огыт савырне”.284
28 Тыгеракын, пален лийза: Юмын утарымашыжым чын Юмым палыдыме-влаклан колтымо, нуно тудын нерген колышташ тӱҥалыт!»
29 Павелын тидым ойлымекыже, шке коклаштышт чот ӱчашен, иудей-влак каеныт.
30 Тыге Павел кок ий шке кӱшешыже илен да шкеж деке толшо-влакым чыланыштым пагален вашлийын,
31 Юмын Кугыжаныш нерген уверым шарен да Господь Иисус Христос нерген лӱдде да чарак деч посна туныктен.
СВЯТОЙ АПОСТОЛ ПАВЕЛЫН РИМЛЯН-ВЛАКЛАН КОЛТЫМО СЕРЫШЫЖЕ
1 ГЛАВА
1-7 Саламлымаш. 8-15 Тауштен кумалмаш. 16-17 Поро Уверын куатше. 18-32 Чыла еҥ языкан.
1 Иисус Христосын тарзыже‚ Юмын ӱжмӧ, Тудын Поро Увержым каласкалаш ойырен налме Апостол Павел деч Юмын йӧратыме да ӱжмӧ Римысе святой-влаклан.
2 Поро Уверым Юмо пророкшо-влак гоч Святой Возымаште ончылгоч сӧрен‚
3 тидыже Тудын Эргыж нерген ойла‚ Тудыжо кап могырым – Давидын урлыкшо деч шочшо‚
4 а шӱлышыжын святой улмыж могырым – Юмын Эрге, тидым колымаш гыч кугу куат дене ылыжме гоч почын ончыктымо. Тудо – мемнан Господьна Иисус Христос‚
5 ме Тудын гоч порылыкым да Апостол пашам налынна да чыла калыкым Тудын лӱмжылан кӧра ӱшанымаш мутым колыштмашке виктарышаш улына.
6 Теат‚ Иисус Христосын ӱжмӧ еҥже-влак‚ нунын кокла гыч улыда.
7 Тыланда мемнан Юмо Ачана деч да Господь Иисус Христос деч порылык да тыныслык лийже.
8 Тендан ӱшанымыда нерген уло тӱняште ойлат, сандене эн ондак Иисус Христос гоч чыланда верч Юмемлан таум ыштем.
9 Юмо мыланем танык – Эргыж нерген Поро Уверым каласкален‚ мый Тудлан шӱм-чон шӱлышем дене служитлем – Юмо мыланем танык: мый чарныде тендам ушыштем кучем
10 да‚ пытартышлан мыйын корнем Юмын эрыкше285 почеш тендан деке виктаралтше манын‚ кумалмем годым эреак йодам.
11 Тендам пеҥгыдемдаш манын, Святой Шӱлышын иктаж-могай пӧлекшым тендан дек шукташ мый тендам моткоч ужнем‚
12 вес семынже‚ тыландат, мыланемат икте-весынан ӱшанымашланна кӧра кумылаҥаш манын шонем.
13 Иза-шольо-влак‚ тыланда палдарыде ынем кодо: але марте тидлан чарак лийын гынат, мый шуко гана тендан деке мияш да‚ могай саскам моло калык коклаште налынам‚ тугайымак тендан денат налаш шоненам.
14 Эллинлан да варварлан‚ ушанлан да тунемдымылан мыйын парымем уло‚
15 сандене тыландат‚ Римыште илыше-влаклан‚ Поро Уверым каласкалымем шуэш.
16 Мый Христосын Поро Уверже деч ом вожыл‚ вет тудо – Юмын куатше, ӱшаныше кажне еҥлан – ондак иудейлан‚ вара эллинлан – утарымашым конда.
17 Вет туштыжо Юмын чынже ӱшанымаш гыч ӱшанымашке почылтеш: Возымо семын «Чын ыштыше айдеме ӱшанымашыж дене илаш тӱҥалеш»286.
18 Чын огылын кепшылыштыже чыным кучышо еҥ-влакын кеч-могай мут колыштдымышт да чын огылышт ӱмбаке Юмын шыдыже пылпомыш гыч почылтын толеш.
19 Вет Юмо нерген мом палаш лиеш‚ тиде нунылан палыме: Юмо нунылан тидым палдарен.
20 Тудын койдымо ойыртемже-влакым – курымашлык куатшым да Юмо улмыжым – тӱням ыштыме гычак пашаж гоч ужаш да умылаш лиеш‚ сандене тыгай еҥ-влак шкеныштым чыныш луктын огыт керт.
21 Нуно Юмо нерген паленыт гынат‚ Тудым Юмо семын пагален огытыл да Тудлан тауштен огытыл‚ а нунын шонкалымышт арам лийын‚ да шонен моштыдымо шӱмыштым пычкемыш авалтен.
22 Нуно шкеныштым ушан улына маныныт‚ но ушдымо лийыныт
23 да колыдымо Юмын чапшым колышаш айдемын‚ кайыкын‚ ныл йоланын‚ нушкын коштшын сын-тӱсышт дене алмаштеныт.
24 Сандене Юмо нуным языкан шӱм шонымашышт дене амырчыкеш коден, шке капыштым шке намыслаш кудалтен.
25 Нуно Юмын чынжым шоя дене вашталтеныт да Пӱрышылан служитлыме олмеш Тудын мом пӱрымыжым пагаленыт‚ тидлан кумалыныт. Пӱрышӧ курымеш моктымо лийже‚ аминь.287
26 Тидлан кӧра Юмо нуным намысле кумыл шупшмылан пуэн: ӱдырамаш-влак пӱртӱс туныктымо почеш вате-марийла илымым пӱртӱс ваштареш улшо койыш дене алмаштеныт‚
27 тыгак пӧръеҥ-влакат ӱдырамаш дене пӱртӱс туныктымо почеш вате-марийла илымым кудалтеныт да шакше сутланымышт дене икте-весышт деке ылыжыныт‚ пӧръеҥ ден пӧръеҥ яжарланат‚ да чын койыш деч кораҥмыштлан сулен налме мут кучыктымаш нунылан логалеш.
28 Юмым палымашым нуно йӧрдымыш луктыныт‚ сандене Юмо нуным йӧрдымӧ ушышт почеш илаш кудалтен, да нуно пышткойшым ыштат.
29 Нуно тӱрлӧ чын огыл дене тич улыт: яжарланымаш‚ чояланымаш‚ опкынланымаш‚ шыдым кучымаш‚ кӧранымаш‚ еҥым пуштедымаш‚ ӱчашымаш‚ ондалкалымаш, еҥлан осалым шонымаш нуным авалтен.
30 Нуно осал шомакым шаркалат‚ еҥ ӱмбаке ойлат да Юмым ужмышт огеш шу‚ торжа‚ моктаныше, кугешнылше улыт‚ осал пашам шонен луктын моштат‚ ача-аваштым огыт колышт.
31 Нуно шонен моштыдымо улыт‚ ӱшанле огытыл‚ йӧратыдыме‚ икте-весе дене келшыдыме да чаманыдыме улыт.
32 Тыге ыштыше-влак колымашым сулен налыт манын, Юмын судитлымыжым нуно палат‚ но тыгайым шке веле огыл ыштат, тыге ыштылше моло еҥымат сайлан шотлат.
2 ГЛАВА
1-16 Юмын чын судшо. 17 – 3:8 Закон да иудей-влак.
1 Титаканыш лукшо айдеме‚ кеч-кӧ тый лий‚ шкендым нигузе чыныш луктын от керт: весым титаканлан шотлымет годым шкендымат титаканыш луктат‚ вет тый‚ весым титаканыш лукшо‚ шкежат тудымак ыштет.
2 Юмо тыге ыштышым чынжымак титаканыш луктеш манын‚ ме палена.
3 Тый‚ тыге ыштышым титаканыш лукшо да шкежат тыгак ыштыше айдеме‚ Юмын судшо дечын утлен кодын кертам, шонет?
4 Але тый Тудын кугу порылыкшым, чаманымыжым да кужун чытымыжым от шотло? Юмын порылыкшо тыйым, языкетым касарыктен, Юмо деке савырынеже манын от пале мо?
5 Но тый ӱскырт улат, шӱмет язык деч ынеже кораҥ, сандене тый Юмын шыде кечыжлан шке ӱмбакет Тудын шыдыжым погет‚ тиде кечын Юмын чын судшо почылтын толеш‚
6 да Юмо кажнылан пашаж почеш тӱла:
7 кӧ‚ чарныде поро пашам ыштен‚ чапым‚ пагалымашым‚ колыдымашым кычалеш, тудлан курымашлык илышым пуа‚
8 а шкаланже пайдам кычалшылан‚ чыным колыштдымо‚ но чын огылым колыштшылан кугу шыдым пуа.
9 Осалым ыштыше кажне айдемылан нелылык да орланымаш лиеш‚ – ондак иудейлан‚ вара эллинлан.
10 Но порым ыштыше кажне айдемылан чап‚ пагалымаш да тыныслык лиеш‚ – ондак иудейлан‚ вара эллинлан.
11 Юмо чыла еҥым ик семын онча.
12 Кӧмыт закон деч посна языкым ыштат‚ нуно закон деч поснак пытат. А кӧмытын законышт уло да языкым ыштат‚ нуно закон дене судитлыме лийыт.
13 Вет законым колыштшо-влак огыл‚ а тудым шуктен шогышо-влак Юмын ончылно чыныш лукмо лийыт. –
14 Чын Юмым палыдыме-влак закондымо улыт гынат‚ закон кӱштымым шӱм-чон шупшмышт денак шуктен шогат гын‚ законышт уке гынат, нуно шкаланышт шке закон улыт:
15 нуно законын йодмыжо шӱмешышт возалтын манын ончыктат, тидын нерген тыгак совестьышт палдара, да тӱрлӧ шонымашышт нуным але титакла, але арала. –
16 Чылажат тудо кечын лиеш‚ кунам Юмо еҥ-влакын шӱм шылтымыштым, мыйын каласкалыме Поро Увер дене келшышын, Иисус Христос гоч судитла.
17 Теве тый иудей маналтат‚ законлан эҥертет да Юмо дене моктанет‚
18 законын туныктымыж дене тый Юмын эрыкшым288 палет‚ мо эн сай – умылет.
19 Сокырым вӱден коштшо‚ пычкемыште коштшо-влаклан волгыдо улам манын, тый ӱшанет‚
20 умылыдымо-влаклан илыш корныш лукшо, кушкын шудымо-влаклан туныктышо улам, шонет‚ вет законышто шинчымаш ден чыным тичмашын ужам манын ӱшанет.
21 Тый, весым туныктышо, шкендым от туныкто мо?
22 «Ит шолышт» манын ойлет‚ а шкеже шолыштат? «Ит яжарлане» манше, яжарланет? Шояк юмо-влак деч йырныше‚ але нунын пӧртыштым агет?
23 Тый, закон дене моктаныше‚ законым пудыртылмет дене Юмым чапшым волтет!
24 Возымо семын «Тыланда кӧра Юмын лӱмжӧ чын Юмым палыдыме-влак коклаште мыскылалтеш».289
25 Законым шуктен шогет гын, пӱчмаш пайдам пуа‚ а тый законым пудыртылат гын‚ пӱчмашет пӱчдымӧ улмо дене иктак.
26 Тыгеже‚ пӱчдымӧ еҥ законын кӱштымыжым шуктен шога гын‚ тудын пӱчдымӧ улмыжо пӱчмашлан ок шотлалт мо?
27 Возымо законет да пӱчмашет уло гынат‚ законым пудыртылат гын‚ пӱчдымӧ‚ но законым шуктышо еҥ тыйым титаканыш луктеш.
28 Тудо огыл иудей‚ кӧ тӱжвач ончымаште иудей‚ пӱчмашат тудо огыл, мо капыште коеш‚
29 но тудо иудей‚ кӧ кӧргӧ чонжо дене иудей, да чын пӱчмашат тудо веле, могайым законын букваже огыл‚ а Шӱлыш айдемын шӱм-чоныштыжо ышта. Тыгай еҥлан моктымаш айдеме деч огыл‚ а Юмо деч.
3 ГЛАВА
9-20 Чын ыштыше иктат уке. 21-31 Ӱшанымаш гоч чыныш лекмаш.
1 Тыгеже иудей лияш мо дене сайрак, да пӱчмаш могай пайдам пуа?
2 Чыла шотыштат сайже шуко‚ эн ондак тиде: Юмын шомак иудей-влаклан ӱшанен пуалтын.
3 Южышт ӱшанле лийын огытыл гынат‚ нунын ӱшанле огыл улмышт Юмын ӱшанле улмыжым укешке луктеш мо?
4 Уке! Еҥ-влак чылан шояче лийыт гынат‚ Юмо чын. Возымо: «Ойлымет годым Тый чыныш лектат, Тыйым судитлыме годым сеҥет».290
5 Мемнан чын огыл ыштымына Юмын чын ыштымыжым утларак раш ончыкта гын‚ мом каласена? Юмо шыдыжым ончыктымо дене чын ок ыште манын кертына мо? Мый айдеме семын ойлем.
6 Уке! Тыге гын‚ Юмо кузе тӱням судитлен кертеш ыле?
7 Но Юмын чынже мыйын чын огылемлан кӧра Тудлан шукырак чапым конда гын, молан мыйым языкан семын судитлаш?
8 Поро лийже манын‚ осалым ышташ тӱҥалына мо? Тидлан туныктена манын‚ южышт мемнам мыскылат. Тыгай еҥ-влак судитлалтмыштым сулен налыт.
9 Тугеже ме, иудей-влак‚ моло деч сайрак улына мо? Изишат уке! Ме титаклымашым луктынна ыле: иудей-влакат‚ эллин-влакат – чылан языкын кид йымалныже улыт.
10 Тыге возымо: «Чын ыштыше иктат уке‚
11 шонен моштышат уке‚ нигӧ Юмым ок кычал.
12 Чылан корно гыч кораҥыныт‚ икте-кодде йӧрдымӧ лийыныт. Порым ыштыше уке‚ иктат уке.
13 Нунын логарышт – почмо шӱгар‚ йылмышт дене ондалкалат‚ тӱрвышт гыч кишке аяр йога,
14 нунын умшашт каргымаш да кочо дене темын.291
15 Вӱрым йоктараш йолышт писе,
16 нуно корнешышт шалатылмашым да орлыкым кодат.
17 тыныслык корным огыт пале,292
18 Шинча ончылнышт Юмо деч лӱдмаш уке».293
19 А ме палена: законышто мо ойлалтеш‚ чылажат закон йымалсе-влаклан веле. Тыгеже‚ кажне еҥ шып лийшаш, да уло тӱня Юмын ончылно титакан лиеш.
20 Вет законым шукташ тыршыме дене ик айдемат Юмын ончылно чыныш ок лек. Закон гоч мо тугай язык манын умылымаш веле толеш.
21 А кызыт Юмын чынжым закон деч посна палдарыме. Закон да пророк-влак тиде чын нерген таныклат.
22 Юмын тиде чынже ӱшаныше кажне айдемын кӧргыштыжӧ Иисус Христослан ӱшаныме дене лиеш. Нунын коклаште нимогай ойыртем уке,
23 вет чылан языкым ыштеныт да Юмын чапше деч посна кодыныт,
24 но Христос Иисус гоч шуктымо сулен налмаш дене Юмын порылыкшылан кӧра чылалан чыныш лекмаш пӧлеклалтеш.
25 Юмо Христосым сӧрасымашым ыштыше жертвылан пыштен, сӧрасымаш ӱшаныме гоч Тудын Вӱржӧ дене лиеш. Тыге Юмо шке чынжым ончыкта.
26 Шуко чытымыж дене Тудо еҥ-влакын ончычсо языкыштым кудалтен да кызытат, мемнан жапыште, Шкенжын чынжым ончыкта: Тудо Шкеже чын да Иисуслан ӱшаныше-влакым чыныш луктеш.
27 Тыгеже, мо дене мыланна моктанаш? Моктанаш амал уке. Могай закон дене амал уке? Пашам йодшо закон дене мо? Уке‚ ӱшанымашым йодшо закон дене.
28 Ме тыге шотлена: айдемым ӱшанымашыже чыныш луктеш, законым шуктымо тыште шотыш ок налалт.
29 Юмыжо иудей-влакын веле Юмышт мо? Тудо Юмым палыдыме-влакынат Юмышт огыл мо? Туге‚ Юмым палыдыме-влакынат Юмышт‚
30 вет Юмо икте‚ Тудо пӱчман-влакымат ӱшанымыштлан кӧра чыныш луктеш‚ пӱчдымӧ-влакымат Христослан ӱшаныме гоч чыныш луктеш.
31 Тыгеже‚ тидлан ӱшаныме дене ме законым укеш луктына мо? Уке. Законым пеҥгыдемдена веле.
4 ГЛАВА
1-12 Авраамым чынышке мо луктын? 13-25 Ӱшанымаш да Юмын сӧрымыжӧ.
1 Тугеже Авраам ачана нерген ме мом каласен кертына? Айдемыла тыршымыж дене тудо кушко шуын?
2 Авраам шке пашаж дене чыныш лукталтын гын‚ моктанен кертеш, но Юмын ончылно огыл.
3 Возымаш мом ойла? «Авраам Юмылан ӱшанен‚ сандене Юмо тудым чын ыштышылан шотлен».294
4 Пашам ыштышылан тӱлымаш порылык дене пуымо пӧлек огыл, а пашадарым тудо сулен налеш.
5 Но кӧ пашам ок ыште‚ а языкан-влакым чыныш лукшо Юмылан ӱшана‚ тудо тиде ӱшанымашыжлан кӧра чын ыштышылан шотлалтеш.
6 Кӧм Юмо‚ пашажым ончыде‚ чын ыштышылан шотла‚ тыгайым Давидат поро пиалан манеш:
7 «Кӧн закондымылыкшым Юмо кудалтен да кӧн языкшым петырен‚ тудо поро пиалан.
8 Кӧлан Юмо языкым ок шотло‚ тудо еҥ поро пиалан».295
9 Поро пиалан манмыже пӱчман-влаклан веле мо, але пӱчдымӧ-влакланат? Ме ойлена: «Ӱшанымыжлан кӧра Авраам чын ыштышылан шотлымо лийын».
10 А кунам тиде лийын? Пӱчмӧ йӱлам ыштымеке але пӱчмӧ деч ончыч? Пӱчмӧ йӱлам ыштымеке огыл‚ а пӱчмӧ дечын ончыч.
11 Авраам пӱчдымӧ лиймыж годымак ӱшанымыжлан кӧра чын ыштыше улмаш, тидым ончыкташ манын, тудо пӱчмаш палым налын. Тыгеракын, ӱшаныше, но пӱчдымӧ еҥ-влакат чын ыштышылан шотлалтышт манын‚ Авраам нунылан чылаштланат ача.
12 Тудо пӱчман-влакланат ача‚ но чылаштлан огыл, а ӱшанымаш дене илыше пӱчман-влаклан, Авраамын пӱчмӧ деч ончычак ӱшанымыж семын ӱшаныше-влаклан.
13 Тӱнян наследникше лияш сӧрымаш Авраамлан да тудын тукымжылан закон гоч пуалтын огыл. Авраам ӱшанен, санденак Юмо тудым чын ыштышылан шотлен да сӧрымашым пуэн.
14 Законлан эҥертыше-влак наследник лийыт гын‚ ӱшанымаш укешке лектын да сӧрымын вийже йомын.
15 Закон Юмын шыдыжым луктеш‚ а кушто закон уке‚ тушто законым пудыртымашат уке.
16 Сӧрымаш Юмын порылыкшылан кӧра лийже манын, тудо айдемын ӱшанымашешыже негызлалтеш. Тыгеже сӧрымаш Авраамын уло тукымжылан пеҥгыде лиеш: законлан эҥертыше-влаклан веле огыл‚ но Авраамын ӱшанымашыжлан эҥертыше-влакланат.
17 Возымо семын Авраам чылаланна ача: «Мый тыйым шуко калыкын ачажым ыштенам». Авраам Юмылан ӱшанен да Тудын ончылно мыланна ача лийын, а Юмо колышо-влаклан илышым пуа‚ лийдымым лиймашке ӱжеш.
18 Ӱшанен вучымаш шукталт ок кертла чучын гынат‚ Авраам инанен да ӱшанен‚ тидын дене «шуко калыкын ачаже» лийын. Тыгеракын, «Тыйын тукымет тунар шуко лиеш»296 манын каласыме шукталтын.
19 Авраамлан шӱдӧ ий наре лийын‚ капшат лывыжген‚ Сарранат кӧргыжӧ лывыжген. Чыла тидым ужын гынат, ӱшанымашыже иземын огыл.
20 Юмын сӧрымӧ шотышто Авраам кокытеланен огыл, ӱшаным йомдарен огыл‚ а ӱшанымаш тудым пеҥгыдемден. Авраам Юмым чапландарен,
21 Юмын шке сӧрымыжым шукташ куатше уло манын‚ пеҥгыдын ӱшанен‚
22 санденак Юмо тудым чын ыштышылан шотлен.
23 «Чын ыштышылан шотлен» манме шомак тудын шотышто веле огыл‚ а мемнан шотыштат серыме.
24 Меат, Господьна Иисус [Христосым] колымаш гыч Ылыжтышылан ӱшаныше-влак, чын ыштышылан шотлалташ тӱҥалына.
25 Мемнан сулыкланна кӧра Иисусым пушташ пуымо, мемнам чыныш лукташ манын, Тудо ылыж кынелын.
5 ГЛАВА
1-11 Юмын порылыкшылан куанымаш. 12-21 Адам ден Христос.
1 Тыгеже‚ ӱшаныме дене чыныш лекмеке‚ Господьна Иисус Христос гоч Юмо дене тыныслыкна уло.
2 Ӱшанымыланна кӧра Христос мыланна Юмын порылыкшо деке корным почын, ме Тудын порылыкыштыжо илена да Юмын чапышкыже логалмылан ӱшаным пыштен кертмылан йывыртена.
3 Тидын дене веле огыл‚ нелылык денат куанена. Ме палена: нелылык деч чытымаш лектеш,
4 чытымаш деч – тергымым эртен кертмаш, тергымым эртен кертмаш деч – ончыкылан ӱшан.
5 Ончыкылан ӱшанымаш намысым ок кондо‚ вет Юмын йӧратымашыжым мыланна пуымо Святой Шӱлыш гоч шӱмышкына опталме.
6 Кунам ме але вийдыме лийынна, Христос палемдыме жапыште языкан-влак верч колен.
7 Чын ыштыше верч иктаж-кӧ колынеже манын, мый ом шоно. Поро еҥ верч иктаж-кӧ колаш тоштын кертеш.
8 Но Христос эше языкан лиймына годымак мемнан верч колен‚ тидын дене Юмо мемнам йӧратымыжым ончыкта.
9 Тыгеже, Христосын Вӱржӧ дене кызыт чыныш лукталтмекына‚ Юмын шыдыж дечын Тудо, чынжымак, мемнам утара.
10 Эше Юмын тушманже лиймына годым Эргыжын колымыж гоч Тудын да мемнан коклаште сӧрасымашым ыштыме гын‚ ме сӧрасыме деч вара Эргыжын илышыж гоч чынжымак утарыме лийына.
11 Тиде гына огыл‚ а мыланна сӧрасымашым кондышо Господьна Иисус Христос гоч ме Юмо дене моктанена.
12 Тыгеже, язык ик айдеме гоч тӱняшке толын‚ а язык гоч – колымаш‚ да чыла айдемым колымаш авалтен‚ вет чыланат языкым ыштеныт.
13 Закон лекме деч ончычат тӱняште язык улмаш‚ но закон уке гын‚ язык ок шотлалт.
14 Адам языкым ыштен, а кӧ тыгай языкым ыштен огыл гынат, нунын ӱмбалнат колымаш озаланен. Тыге лийын Адам дечын тӱҥалын Моисей марте. Толшаш Айдемын ончыч пуымо сынже Адам лийын.
15 Но Юмын пӧлекшым Адамын сулыкшо дене таҥастарашат ок лий. Вет ик айдемын сулыкшылан кӧра шукын коленыт гынат‚ ик Айдемын‚ Иисус Христосын, порылыкшылан кӧра Юмын порылыкшо ден пӧлекше шуко еҥлан эшеат лыҥ лийыныт.
16 А Юмын пӧлекшым тиде ик айдемын языкше кушко шуктымо дене таҥастараш ок лий: ик сулык гыч судитлымаш да титаканыш лукмаш лиеш‚ а Юмын порылыкшылан кӧра шуко сулык гыч чыныш лукмаш лиеш.
17 Иктын сулыкшылан кӧра колымаш тиде ик айдеме гоч озаланаш тӱҥалын гын‚ Юмын порылыкым да чыныш лукмын пӧлекшым лыҥ налше-влак, чынжымак, ик Айдеме, Иисус Христос, гоч илышыште кугыжаланаш тӱҥалыт.
18 Тыгеракын, ик сулык гоч кузе чыла еҥ титаканыш лукталтеш‚ тугак ик айдемын чын пашаж дене чыла еҥлан чыныш лукмаш да илыш лиеш.
19 Кузе ик айдемын мут колыштдымыжо шукым языканым ыштен‚ тугак Иктын мут колыштмыжо шукым чыныш луктеш.
20 Сулык шукемже манын, закон лектын. А кушто язык шукемын‚ тушто Юмын порылыкшат моткоч лыҥ лийын.
21 Кузе язык озаланен да колымашке конден‚ тугак Юмын порылыкшат чын ыштымаш гоч озаланаш тӱҥалын да мемнан Господьна Иисус Христос гоч курымашлык илышыш наҥгая.
6 ГЛАВА
1-14 Языклан колышо‚ Христос дене ушнымаште илыше. 15-23 Языкын куллыкшо деч эрык.
1 Мом каласена? Юмын порылыкшо кугемже манын‚ мыланна языкеш кодман мо? Уке.
2 Ме, языклан колышо-влак, кузе эше языкыште илен кертына?
3 Але огыда пале: ме чылан‚ Христос Иисус дене ушнаш тынеш пурышо-влак‚ Тудын колымашыж деке ушнаш тынеш пуренна?
4 Тыгеракын, ме Тудын колымашыж деке ушнаш тынеш пурымо дене Христос дене пырля тоялтынна: кузе Христос колымаш гыч Ачан чапше дене ылыж кынелын‚ тугак меат уэмдыме илыш дене илышаш улына.
5 Ме икгай колымаш дене Тудын деке ушненна гын‚ икгай ылыжмаш денат Тудын деке ушымо лийына.
6 Ме палена: языкан капым297 укешке лукташ да мыланна тылеч вара языкын кулжо лияш огыл манын‚ «тошто айдемынам» Христос дене пырля ыресеш пудалыме.
7 Вет колышо еҥ язык деч эрыкан.
8 А ме Христос дене пырля коленна гын‚ Тудын дене пырля илашат тӱҥалына манын ӱшанена.
9 Ме палена: Христос колымаш гыч ылыжын, да Тудо ынде ок коло, Тудын ӱмбалне ынде колымашын вийже уке.
10 Могай колымаш дене колен‚ языклан ик гана эрелан колен‚ могай илыш дене ила‚ Юмылан ила.
11 Тыгак теат шкендам языклан колышылан‚ а, мемнан Господьна Иисус Христос дене ушнен, Юмылан илышылан шотлыза.
12 Тугеже‚ тек язык тендан колышаш капыштыда ок озалане да сутланымашым колышташ тендам ок ӧкымлӧ.
13 Шкендан кап ужашда-влакым осалын паша ӱзгарже семын языклан ида пу‚ а, колымаш гыч илышыш кусненда гын, шкендам Юмылан пуыза, кап ужашда-влакым чын ыштымашын паша ӱзгарышт семын Юмылан пуыза.
14 Язык тендан озада ынже лий‚ вет те закон кид йымалне огыл‚ а Юмын порылыкшо йымалне улыда.
15 Тугеже, закон кид йымалне огынал‚ а Юмын порылыкшо йымалне улына гын‚ языкым ышташ тӱҥалына мо? Уке.
16 Огыда пале мо: кӧлан те шкендам кул семын колышташ пуэда‚ тудынак кулжо улыда? Те але языкым колыштыда‚ тидыже колымашке наҥгая‚ але Юмым колыштыда‚ тидыже чыныш лекмашке наҥгая.
17 Те ондак языкын кулжо лийында, но, Юмылан тау‚ тендам могай туныктымашым колышташ пуымо, тугайым уло шӱм дене кызыт колышташ тӱҥалында.
18 Язык дечын эрыкыш лукталтмеке‚ те чын ыштымын тарзыже лийында.
19 Те чыла еҥ гай начар улыда, сандене тыланда айдемын шонымыж семын ойлем. Кузе те ондак кап ужашда-влакым тӱрлӧ осал пашам ышташ амырчыклан да закондымылыклан кулыш пуэнда‚ тугак, святой лияш манын, нуным ынде чын ыштымылан служитлаш пуыза.
20 Кунам те языкын кулжо лийында‚ чын ыштыме деч эрыкан лийында.
21 Тунам те могай саскам налында? Тугайым, могайже деч ынде вожылыда‚ вет тудын мучашыже – колымаш.
22 А кызыт, язык деч эрыкыш лукталтмеке да Юмын тарзыже лиймеке‚ святой илышыш наҥгайыше саскада уло, тудын мучашыже – курымашлык илыш.
23 Вет языкын акше – колымаш‚ а Юмын поро пӧлекше – Господьна Иисус Христос пелен налме курымашлык илыш.
7 ГЛАВА
1-6 Закон деч эрык. 7-25 Закон да язык.
1 Иза-шольо-влак, – мый кызыт законым палыше-влаклан ойлем, – айдемын илымыж годым веле ӱмбалныже законын вийже улмым огыда пале мо?
2 Марлан лекше ӱдырамаш марийжын илымыж годым закон почеш тудын дене кылдалтын. А марийже колымеке‚ марийже деке тудым кылдыше закон деч эрыкан лиеш.
3 Тыгеже марийже илыме годымак весе дене ила гын‚ яжарланышылан шотлалтеш‚ но‚ марийже колымеке‚ тиде закон деч тудо эрыкан лиеш‚ сандене, весылан марлан лектеш гынат‚ ок яжарлане.
4 Тендан денат тыгак‚ иза-шольым-влак: весын, колымаш гыч Ылыжтымын‚ лияш манын, теат Христосын капше дене законлан коленда. Тыге ме чылан Юмылан саскам кондена.
5 Кунам ме шкенан кап ден чон йодмо почеш иленна, законлан кӧра пален налме языкан сутланымаш мемнан капыште ыштен, да ме колымашлан саскам конденна.
6 Кызыт ме тиде закон деч ойырленна‚ мо мемнам кылден, тудлан коленна‚ тыгеже ме законын ожнысо букваже почеш огыл‚ а Шӱлыш уэмдыме почеш Юмылан служитлена.
7 Мом каласена? Закон язык мо? Уке. Туге гынат закон огеш лий гын‚ мо тугай язык, мый ом пале ыле. Закон «ит сутлане»298 манын ок ойло гын‚ мо тугай сутланымаш, мый ом пале ыле.
8 Но‚ законысо кӱштымаш деч амалым налын‚ язык мыйын кӧргыштем тӱрлӧ сутланымашым шочыктен‚ вет закон деч посна язык – колышо.
9 Мый ондакше закон деч посна иленам‚ но кунам законысо кӱштымаш пуалтын‚ язык ылыжын‚
10 а мый коленам. Тыгеракын илышым кондышаш кӱштымаш мылам колымашым конден.
11 Язык‚ законысо кӱштымаш деч амалым налын‚ мыйым ондален да тиде кӱштымаш дене пытарен.
12 Тугеже, закон святой‚ кӱштымашат святой‚ чын да поро.
13 Тыгеже тиде порыжо мылам колымашым конден мо? Уке. Но язык, языкан улмыжо палдырныже манын‚ поро гоч мылам колымашым конден, да законысо кӱштымаш гоч язык моткоч чот языкан лийын.
14 Ме палена‚ закон – Юмын Шӱлыш деч‚ а мый капан улам‚ языклан кулыш ужалыме.
15 Мом ыштем‚ ом умыло: мом ыштынем‚ тудым ом ыште‚ а мом ужмем ок шу‚ тудым ыштем.
16 Мом мый ынем ыште‚ тудым ыштем гын‚ тугеже закон поро манын келшем.
17 Тугеже ынде тидым мый шке огыл ыштем‚ а кӧргыштем илыше язык ышта.
18 Мый палем: мый денем, вес семынже капыштем, нимо поро уке. Мый порым ыштынем‚ но тудым ыштен ом керт.
19 Могай порым ыштынем‚ тудым ом ыште‚ но могай осалым ынем ыште‚ тудым ыштем.
20 А мом мый ынем ыште‚ тудым ыштем гын‚ тыгеже ынде тидым мый шке огыл‚ а кӧргыштем илыше язык ышта.
21 Тыгеракын‚ мый тыгай законым пален налынам: кунам мый порым ыштынем‚ осал паша лектеш.
22 Кӧргӧ чонем дене мый Юмын законлан куанем‚
23 но шке кап-кылыштем вес законым ужам. Мыйын ушем дене сайлан шотлымо закон дене тиде закон кучедалеш да кап-кылыштем илыше языкын законыш мыйым кучен петыра.
24 Могай пиалдыме айдеме мый улам! Кӧ мыйым колымаш кид йымалсе капем деч утара?
25 Господьна Иисус Христос гоч Юмылан таум ыштем! Тыгеракын‚ мый ушем дене гына шке кӧргыштем Юмын законжылан служитлем‚ а капем дене язык законын кулжо улам.
8 ГЛАВА
1-17 Юмын Шӱлыш почеш илымаш. 18-30 Ончыкылык чап. 31-39 Юмын йӧратымашыже.
1 Тыгеракын‚ кӧмыт Христос Иисус дене ушнен шогат да кап ден чонын йодмышт почеш огыл‚ а Шӱлыш почеш илат‚ нунылан ынде нимогай судитлымашат уке.
2 Христос Иисус гоч илышым пуышо Шӱлыш закон мыйым языкын да колымашын законжо деч утарен.
3 Айдемын кап ден чонжо начар улмылан кӧра мом закон ыштен кертын огыл‚ Юмо тудым ыштен: язык верч Тудо шке Эргыжым языкан айдеме гайым колтен да тиде айдеме кап дене языкым титаканыш луктын.
4 Тыгеракын, законын йодмыжо мемнан, кап ден чон йодмо почеш огыл, а Шӱлыш почеш ыштыше-влакын, илышыште шукталтын.
5 Кап ден чон йодмо почеш илыше-влак кап ден чонысо нерген веле шонат‚ а Шӱлыш почеш илыше-влак – Шӱлыш дене кылдалтше нерген.
6 Кап ден чонын шонымыжо – колымаш‚ а Шӱлышын шонымыжо – илыш да тыныслык.
7 Кап ден чонын шонымыжо Юмын ваштареш тушманлымаш лиеш‚ вет тудо Юмын законым ок колышт да колыштынжат ок керт.
8 Кап ден чон йодмо почеш илыше-влак Юмылан йӧрышӧ лийын огыт керт.
9 А Юмын Шӱлыш тендан кӧргыштӧ ила гын‚ те кап ден чон йодмо почеш огыл‚ а Шӱлыш почеш иледа. А кӧн кӧргыштӧ Христосын Шӱлышыжӧ уке‚ тудо Христосын огыл.
10 Христос тендан дене гын‚ капда языклан колышо‚ а чын ыштымылан кӧра Шӱлыш тыланда илышым конда299.
11 Иисусым колымаш гыч Ылыжтышын Шӱлышыжӧ тендан кӧргыштыда ила гын‚ Христосым колымаш гыч Ылыжтыше кӧргыштыда илыше Шӱлышыж дене тенданат колышаш капдам илышым ышта.
12 Тугеже‚ иза-шольо-влак‚ ме кап ден чонлан огыл парыман улына: ме кап ден чонын йодмышт почеш илышаш огынал.
13 Вет кап ден чон йодмо почеш иледа гын‚ тендам колымаш вуча‚ а кап ден чонын ыштымыжым Шӱлыш дене пытареда гын‚ илаш тӱҥалыда.
14 Кӧм Юмын Шӱлыш вӱда, чылан Юмын эргыже улыт.
15 Адак лӱдын илаш огыл манын‚ те кул шӱлышым огыл‚ а эргылык Шӱлышым налында, Тудын дене ме «Авва! Ачай!» манын ӱжына.
16 Юмын шочшыжо улмынам Юмын Шӱлыш Шкежак мемнан шӱм-чон шӱлышна дене300 таныкла.
17 Шочшыжо улына гын‚ тугеже тыгак наследник улына‚ Христос дене пырля Юмын наследникше улына. Ме Христос дене пырля орланена гын‚ Тудын дене пырля чапышкыжат шуына.
18 Мый ӱшанем: мемнан илышыште почылтшаш чап дене таҥастарена гын, кызытсе жапыште орланыме – нимо.
19 Юмын ыштыме уло тӱня Тудын икшывыж-влакын чапланен почылтмыштым вученак вуча‚
20 вет тӱням кӱлдымашын кид йымакыже налме. Тиде шке кумылын огыл‚ а кид йымаке налшылан кӧра лийын.
21 Шӱймашын куллыкшо гыч Юмын икшывыж-влакын эрыкышкышт да чапышкышт лукмо лиям манын, Юмын ыштыме уло тӱня шкежат ӱшана.
22 Ме палена‚ Юмын ыштыме уло тӱня кызыт мартеат кечкыжеш да орлана.
23 Тудо шкет огыл орлана‚ а меат‚ икымше пӧлек семын Юмын Шӱлышым налше-влак‚ эргылыкеш пуртымым, капнам сулен налмым вучен, чон кӧргына дене кечкыжына.
24 Вет ӱшанен вучымо дене ме утарыме лийынна‚ а ӱшанен вучымын шукталтмыже коеш гын‚ ӱшанен вучымаш уке. Мо шинча ончылно шога, кӧ тудым ӱшанен вуча?
25 Но мом огына уж, тудым ӱшанен вучена гын, чытенак вучена.
26 Шӱлышат мыланна, начар-влаклан, полша‚ вет мо нерген да кузе кумалшашымат ме огына пале. Шӱлыш Шкежак каласен мошташ лийдыме шӱлалтыш дене мемнан верч тырша.
27 Шӱлышын шонымыжым шӱм-чоннам шымлыше Юмо пала‚ вет Шӱлыш святой-влак верч Юмын эрыкше дене келшышын тырша.
28 Ме палена: Юмым кӧ йӧрата да кӧм Тудо шке эрыкше301 почеш ӱжын‚ нунылан чылажат порылан лиеш.
29 Эргыже шуко иза-шольо коклаште икымше шочшо лийже манын, ончылгоч пален налме еҥже-влакым Юмо Шкенжын Эргыж гай лияш ончылгоч палемден.
30 А кӧм Юмо ончылгоч палемден‚ тудымак ӱжын; кӧм ӱжын‚ тудымак чыныш луктын; а кӧм чыныш луктын‚ тудланак Шкенжын чапшым пӧлеклен.
31 Ме тидлан мом каласена? Юмо мемнан верч гын‚ кӧ мемнан ваштареш лийын кертеш?
32 Тудо шке Эргыжымат чаманен огыл, но чыланна верч пуэн гын‚ Тудын дене пырля мыланна чыла молымат ок пӧлекле мо?
33 Юмын ойырен налме-влакым кӧ титаклен кертеш? Нуным Юмо чыныш луктеш!
34 Кӧ титаканыш луктын кертеш? Христос Иисус, Тудо колен, адакшым ылыжын. Тудак Юмын пурла могырыштыжо шинча да мемнан верч кумалеш!
35 Юмын йӧратымыж деч кӧ мемнам ойырен кертеш? Йӧсӧ але нелылык‚ поктылмаш але шужымаш‚ вургем ситыдымаш але шучкылык‚ але керде?
36 Тыге возымо: «Тылат верч мемнам кече мучко пуштедат‚ шӱшкылшаш шорыклан шотлат».302
37 Но мемнам Йӧратышын полшымыж дене ме чыла годымат сеҥымашке шуына.
38 Вет мый ӱшанем: Господьна Иисус Христос гоч Юмын мыланна ончыктымо йӧратымашыж деч колымашат‚ илышат‚ Суксо-влакат‚
39 Тӱҥалтыш-влакат‚ Куат-влакат‚ кызытсат‚ ончыкылыкат‚ кӱкшытат‚ келгытат‚ Юмын ыштыме нимоат мемнам ойырен огыт керт.
9 ГЛАВА
1-18 Израиль да Юмын сӧрымыжӧ. 19-29 Юмын судшо да порылыкшо. 30 – 10:4 Израильын ӱшаныдымыже.
1 Мый, Христос дене ушнен, чыным ойлем‚ ом шойышт‚ Юмын Шӱлышын виктарыме совестемат тидымак ончыкта:
2 мыйын кугу ойгем уло, шӱмыштем пытыдыме йӧсылык.
3 Вет шочмо калыкысе еҥ-влак олмеш мый шкежак Христос деч ойырен кораҥдыме лийнем ыле.
4 Нуно Израиль калык улыт: нуным эргылыкеш налме, Юмын чапше да сугынь-влак – нунын; законым‚ служитлыме радамым да сӧрымаш-влакым нунылан пуымо.
5 Нуно ача-влакын тукымышт улыт‚ нунын дечак Христос айдеме семын шочын, Тудо – чыла ӱмбалне Юмо. Тудо курымеш моктымо лийже! Аминь.
6 Туге гынат Юмын шомакше куатшым йомдарен огыл. Вет кӧ Израиль тукым деч, чылан огыл израильтян улыт,
7 Авраамын урлыкшо деч шочшо чылан огыл тудын икшывыже улыт. Юмо тудлан каласен: «Исаак деч Мый тылат тукымым пуэм».303
8 Вес семынже‚ тудын капше деч шочшо-влак огыл Юмын икшыве улыт‚ а Юмын сӧрымӧ почеш шочшо-влак тукымлан шотлалтыт.
9 А сӧрымаш тыгае: «Палемдыме жапыште мый пӧртылам‚ тунам Сарран эргыже лиеш».304
10 Но тиде чыла огыл, эше Ревекка лийын, тудо мемнан Исаак ачана деч нелемын.
11 Йыгыр эрге шочмо деч ончычак‚ нунын иктаж-мом сайым але осалым ыштымышт деч ондак‚ Ревеккалан каласыме улмаш: «Кугурак эргыч изиракшылан тарзыланаш тӱҥалеш».
12 Юмын эрыкше умбакыжат ойырен налмашеш негызлалтше манын, Тудо тидым каласен – чыла тидыже паша деч огыл‚ а Ӱжшӧ деч.305
13 Тыге возымо: «Иаковым Мый йӧратенам‚ а Исавым ужмем шуын огыл».306
14 Мом каласена? Юмо ала чын огыл ышта? Уке.
15 Вет Моисейлан Тудо ойлен: «Кӧм Мый серлагем‚ тудым серлагем‚ кӧм чаманем, тудым чаманем».307
16 Тыгеракын‚ тидыже айдеме шонымо да тыршыме дене огыл‚ а Юмын чаманымыж дене лиеш.
17 Возымаште Юмо фараонлан тыге ойла: «Тыйын гоч шке вием ончыкташ да чумыр мланде мучко лӱмем нерген палдараш манын‚ Мый тыйым кӱшкӧ нӧлталынам».308
18 Тыгеракын‚ Юмо, кӧм шона‚ чамана‚ кӧм шона – кӱэмалтше шӱманым ышта.
19 Ынде тый мый дечем йодат: «Вара молан Юмо мемнам шылтала? Иктаж-кӧ Тудын эрыкше309 ваштареш шоген кертеш мо?»
20 А кӧ улат тый‚ айдеме‚ Юмылан торешланаш? Але вара шун ате ыштышыжлан ойла: «Молан тый мыйым тыгайым ыштенат?»
21 Кӧршӧк ыштышын ик шун денак тӱрлӧ атым ышташ эрыкше уке мо: иктыштым аклыме арвер кӱлмӧ годым кучылташлан, весыштым – тыглай жапыште кучылташлан?
22 Чаплан ончылгоч ямдылыме порылык ате-влак гоч Шкенжын чапшын уло поянлыкшым палдараш манын,
23 Юмо, шке шыдыжым ончыкташ да куатшым палдараш шонен‚ пыташ ямде шыдылык ате-влакым чытенак чытен гын, мо вара?
24 Ме, иудей кокла гыч веле огыл‚ а чын Юмым палыдыме-влак кокла гычат ӱжмӧ-влак, нине порылык ате улына.
25 Осийын книгаштыже Юмо тыгак ойла: «Могай калык Мыйын лийын огыл‚ тудым Шкемын манам; кӧм йӧратен омыл‚ йӧратымем манам».
26 «Кушто нунылан каласыме: ”Те Мыйын калыкем огыдал”‚ тушто нуным илыше Юмын эргыж-влак маныт».310
27 А Израиль нерген Исаия кычкыралеш: «Израиль эрге-влак теҥыз ошма пырче наре лийыт ыле гынат‚ шагалже веле утаралтеш.
28 Господь пашам мучашке шукта, чын почеш тудым писын ышта; жапым шуйкалыде, Господь мланде ӱмбалне шке пашажым ышта».311
29 Исаия ончылгоч каласыме семын: «Господь Саваоф мемнан деч урлыкым ок кодо ыле гын‚ ме Содом гай лийынна ыле, Гоморра гайыш савырненна ыле».312
30 Мом каласена? Чын Юмым палыдыме-влак чыныш лукталташ тыршен огытыл, но чыныш лукталтыныт, нунын чыныш лекмышт ӱшанымашеш негызлалтын.
31 Израиль гын чыныш лекме закон деке шуаш тыршен‚ но тушко шуын огыл.
32 Молан? Тидлан: Израиль ӱшанымылан огыл‚ а законым шуктымылан эҥертен. Тудо шӱртньымӧ кӱэш шӱртнен.
33 Тидын нерген тыге возымо: «Теве Сионышто шӱртньымӧ кӱм, алгаштаралтме кӱм пыштем‚ тудлан ӱшаныше намысыш ок пуро».313
10 ГЛАВА
5-21 Кеч-кӧ утаралтын кертеш
1 Иза-шольо-влак‚ Израиль утарыме лийже – тиде мыйын шӱм кумылем, тидым Юмо деч сӧрвалем.
2 Мый таныклем: Юмо верч тыршымашышт уло‚ но тидыже тичмаш умылымашеш ок негызлалт.
3 Вет нуно Юмын чын корныжым огыт пале‚ шкеныштыным пеҥгыдемдаш тӧчат‚ Юмын чынжылан мут колыштшо лийын огытыл.
4 Вет законын мучашыже – Христос‚ сандене ӱшаныше кажне айдеме чыныш лукталтеш.
5 Законлан эҥертыме дене чыныш лекме нерген Моисей тыге воза: «Законын йодмыжым шуктышо айдеме тудлан кӧра илышым налеш».314
6 А тугай чыныш лекмаш, могайже ӱшанымашлан эҥерта, тыге ойла: «Пылпомышко кӧ кӱза» – вес семынже, Христосым пылпомыш гыч кӧ волта – «манын, шке шӱмыштет ит ойло».
7 Але «Кӧ пундашдыме келгытыш вола?» Вес семынже‚ Христосым колымаш гыч кӧ нӧлта?
8 Возымаш мом ойла? «Шомак тый денет лишне – тыйын умшаштет да шӱмыштет».315 Тыште мемнан увертарыме ӱшанымаш шомак нерген ойлалтеш.
9 Иисусым Господь манын, тый йылмет дене еҥ ончылно почын ойлет да‚ Юмо Тудым колымаш гыч ылыжтен манын‚ шӱмет дене ӱшанет гын‚ утаралтат.
10 Вет шӱм дене ӱшанымаш чыныш лекмашке наҥгая‚ йылме дене почын ойлымаш – утаралтмашке.
11 Возымаш ойла: «Тудлан ӱшаныше кеч-кӧат намысыш ок пуро».316
12 Тыште иудей ден эллин коклаште ойыртем уке: чыланнанат Господьна икте. Кӧ Тудын деч полышым йодын кумалеш‚ Господь поянлыкше гыч чылалан пуа.
13 Вет «Господь деч полышым йодшо кеч-кӧат утарыме лиеш».317
14 Но кӧлан огыт ӱшане‚ кузе Тудын деч полышым йодын кертыт? Кӧн нерген колын огытыл гын‚ кузе Тудлан ӱшанен кертыт? Увертарыше уке гын‚ кузе нуно колын кертыт?
15 А колтымо огытыл гын‚ кузе увертарен кертыт? Тыге возымо: «Тыныслык нерген увертарыше-шамычын да поро уверым кондышо-влакын толмышт могай сае!»318
16 Но чылан огыл Поро Уверын мутшым колыштыныт. Исаия ойла: «Господь! Мемнан уверланна кӧ ӱшанен?»319
17 Тыгеже‚ ӱшанымашыже уверым колмо дене шочеш, а уверым колмаш Юмын шомакше гоч толеш.
18 Но йодам: але нуно колын огытыл? Уке, колыныт: «Нунын йӱкышт уло мланде мучко шарлен‚ мутышт тӱня тӱр марте шуын».320
19 Адак йодам: але Израиль умылен огыл? Эн ондак Моисей каласен: «Тугай калык дене, могайже чынжым калыкат огыл, Мый тендам кӧранаш таратем‚ шонен моштыдымо калык дене тендам шыдештарем».321
20 Исаия гын лӱдде ойла: «Кӧ Мыйым кычалын огыл‚ тудо муын‚ кӧ Мыйын нергенем йодын огыл‚ тудлан Шкемым палдаренам».322
21 Израиль нерген гын ойла: «Мый мут колыштдымо да ваштареш шогышо калык деке кечыгут кидем шуен шогенам».323
11 ГЛАВА
1-10 Юмо шке калыкшым кудалтен огыл. 11-24 Йот калыкын утаралтмашыже. 25-36 Израильын утаралтмашыже.
1 Тыгеже йодам: але Юмо шке калыкшым кудалтен? Уке! Мый шкежат Израиль калык гыч‚ Авраам тукым гыч, Вениамин йыжыҥ гыч улам.
2 Ончылгоч пален налме калыкшым Юмо кудалтен огыл. Илия нерген Возымаш мом ойла але те огыда пале? Тудо Юмын ончылно Израильым тыге титакла:
3 «Господь‚ пророк-влакетым нуно пуштыныт‚ жертвенник-влакетым шалатеныт‚ мый шкет кодынам‚ мыйынат чонем налаш шонат».324
4 Мом вара Юмо тудлан вашештен? «Ваал ончылно сукен шичдыме шым тӱжем еҥым Мый Шкаланем арален коденам».325
5 Тыге кызытсе жапыштат Юмо шке порылыкшо дене палемдыме наре еҥым ойырен налын.
6 Тидыже Юмын порылыкшо дене лийын гын‚ тыгеже айдемын пашаж дене лийын огыл. Уке гын‚ Юмын порылыкшо чын порылык ок лий ыле. А ойырен налмаш айдемын пашажлан кӧра гын‚ тидыже порылык огыл; уке гын‚ паша – паша огыл.
7 Тугеже, Израиль кушко тыршен‚ тушко шуын огыл‚ ойырен налме-влак веле шуыныт. Молыштын шӱмышт кӱэмалтын‚
8 Возымо семын «Юмо нунылан шиждымашлык шӱлышым пуэн‚ тачысе кече мартеат шинчашт огеш уж‚ пылышышт ок кол».326
9 Давидат ойла: «Тек кочмаш-йӱмашышт нунылан оптыш, вапш лиеш, тек шӱртньымӧ кӱш савырна‚ мут кучымашке конда,
10 тек шинчашт, вудакаҥын, сокыр лиеш да тупышт курымешлан пӱгырна».327
11 Тыгеже йодам: але иудей-влак кынел керташ лийдымын шӱртненыт? Уке! Нуно кӧранаш тӱҥалышт манын, шӱртньымышт чын Юмым палыдыме-влаклан утаралташ йӧным пуа.
12 Нунын камвочмышт тӱнялан поянлык да йорлештмышт чын Юмым палыдыме-влаклан поянлык гын‚ тугеже нунын тичмашлыкышт кунар кугурак поянлыкым конда!
13 Тыланда‚ чын Юмым ондак палыдыме-влак‚ ойлем: мый чын Юмым палыдыме-влакын Апостолышт улам гын, шке служитлыме пашамым чапландарем,
14 вет лийын кертеш, шке калыкемын еҥже-влакым кӧранаш таратен кертам да икмынярыштым утарен кодем.
15 Иудей-влакым кораҥдымаш тӱня ден Юмо коклаште сӧрасымашым ыштен гын‚ нуным мӧҥгеш налмашыже колымаш гыч ылыжмаш огыл мо?
16 У руаш святитлыме гын‚ уло руашат святой. Вож святой гын‚ укш-влакат святой улыт.
17 Олив пушеҥгын южо укшыжо тодылмо улыт гын‚ тый‚ ир оливын укшыжо‚ тудын укш коклашкыже ушымо лийынат да вожшо ден вӱдшӧ дене пайдаланет гын‚
18 шкендым моло укш деч кӱшкӧ ит шынде. Шкендым кӱшкӧ нӧлтет гын‚ шарне: тый огыл вожым нумалат‚ а вож тыйым нумалеш.
19 Тый ойлет: «Мыйым ушаш манын, укш-влакым тодылыныт».
20 Йӧра‚ нуным ӱшаныдыме улмыштлан тодыл налыныт‚ а тый ӱшаныметлан кӧра верыштет улат. Но тидын дене ит кугешне‚ а лӱд.
21 Вет Юмо пушеҥгын шке укшыжым арален коден огыл гын‚ ала тыйымат арален ок кодо.
22 Тыгеже‚ Юмын порылыкшым да пеҥгыдылыкшым уж: шӱртнен кораҥше-влаклан – пеҥгыдылык‚ а Юмын порылыкшым кучен илет гын‚ тыланет порылык, уке гын, тыйымат руал шуат.
23 Но иудей-влак ӱшаныдымыштым чарнат гын, пушеҥгыш ушымо лийыт‚ вет нуным мӧҥгеш ушаш Юмын куатше уло.
24 Шочмо ир олив пушеҥгет гыч тыйым пӱчкын ойырымо да пакчаш куштымо пушеҥгыш ушымо гын‚ нине укшым шочмо олив пушеҥгышкышт ушаш эшеат йӧнанрак.
25 Иза-шольо-влак‚ те шке ушда дене ида кугешне манын‚ тендам тиде тайне шотышто палыдымым ынем кодо: Юмын Кугыжанышыш чын Юмым палыдыме-влак кокла гыч тичмаш чот пурымешке, Израиль калыкын икмыняр ужашыжын шӱмжӧ кӱэмалтше лиеш.
26 Тыгеже уло Израиль утаралтеш. Тыге возымо: «Сион гыч Эрыкыш лукшо толеш да Юмым пагалыдымашым Иаковын тукымжо деч кораҥда.
27 Кунам Мый языкыштым кораҥдем‚ нунылан тиде сугыньым пуэм».328
28 Поро Увер шотышто иудей-влак тыланда кӧра Юмын тушманже улыт‚ но Тудын ойырен налмыж шотышто нуно шке ачаштлан кӧра Юмын йӧратыме улыт.
29 Юмын пӧлекше-влак да ӱжмашыже вашталташ лийдыме улыт.
30 Ондакше те Юмым колыштын огыдал‚ а ынде нунын мут колыштдымо улмыштлан верчын Юмо тендам чаманен.
31 Шкештат чаманыме лийышт манын, Юмо тендам чаманымылан кӧра нунат тидын семынак кызыт мут колыштдымо лийыныт.
32 Вет чыла еҥым чаманаш манын‚ Юмо чыла еҥым мут колыштдымашке петырен шынден.
33 Юмын поянлыкше, уш-акылже да шинчымашыже мучашдыме! Тудын судшо тергаш лийдыме‚ Тудын корныжо шымлаш лийдыме!
34 «Кӧ Господьын кӧргӧ шонымыжым пала? Кӧ Тудлан каҥаш пуышо лийын?»329
35 Юмо пӧртылтыжӧ манын‚ кӧ Тудлан ончылгоч пуэн?
36 Вет чылажат Тудын деч‚ Тудын гоч да Тудлан. Тудлан курым-курымеш чап лийже! Аминь.
12 ГЛАВА
1-8 Христос дене у илыш. 9-21 Молым йӧратыме нерген.
1 Иза-шольо-влак‚ Юмын шӱм порылыкшо дене мый тендам сӧрвалем: капдам илыше, святой, Юмылан келшыше надыр семын пуыза. Тыге те Юмылан шот дене служитледа.
2 Тиде саманлан ида келыштаралт‚ а ушдан уэммыж дене вашталт толза. Юмын эрыкше330 могай, мо поро‚ келшыше да чыла шотыштат сай манын, тунам шонкален, шымлен кертыда.
3 Юмын мылам пуымо порылыкшо дене чылаланда ойлем: шонкалымаштыда шкендам утыждене кӱшкӧ ида шынде‚ но шот дене, кажнылан Юмын пуымо ӱшанымаш виса дене шоныза.
4 Кузе мемнан ик капыште шуко ужаш уло да чыла ужаш ик семын огеш кучылталт‚
5 тугак меат, шукын улына гынат, Христос дене ушнен, ик кап улына‚ а посна-посна – икте-весынан ужашыже.
6 Юмын кажныланна пуымо порылыкшо дене моштымашна тӱрлӧ. Кӧн пророкла ойлен моштымашыже уло гын‚ ӱшанымаш висаж дене келшышын, пророкла ойлыжо;
7 служитлен моштымаш пуалтын гын‚ тек служитла; туныктен моштымаш пуалтын гын‚ тек туныкта‚
8 кумылаҥден моштымаш гын‚ тек кумылаҥда; кӧ шкенжыным пуа гын‚ тек поро чон дене пуа; вуйлатен моштымаш пуалтын гын‚ тек шке сомылжым тыршен шукта; полшен моштымаш пуалтын гын‚ тек тидым куанен ышта.
9 Тек тендан йӧратымашда поро чон гыч лектеш‚ осал деч кораҥ коштса‚ поро деке пижса.
10 Икте-весыдам иза-шольо семын ныжылгын йӧратыза‚ пагалымаште икте-весыдам ончылтыза.
11 Йолагай огыл, тыршыше лийза‚ йӱлышӧ чон дене Господьлан служитлыза.
12 Ончыкылан ӱшанда улмылан куаныза‚ нелылык годым чытыше лийза‚ эре кумалза.
13 Кӱлешышт годым святой-влаклан полшыза‚ корныеҥ-влакым кумылын ончыза.
14 Тендам поктылшо-влаклан порым тыланыза; ида карге‚ а порым тыланыза.
15 Куаныше дене куаныза‚ шортшо дене шортса.
16 Икте-весе дене келшен илыза‚ ида кугешныл‚ чытен илыше-влак гай лийза, шкендам шке ушанлан ида шотло.
17 Осаллан осал дене нигӧлан ида тӱлӧ‚ а чыла еҥын шинча ончылныжо мо поро, тудым ышташ тыршыза.
18 Кертыда гын, лийме семын, чыла еҥ дене тынысын илыза.
19 Шергакан иза-шольым-влак‚ шкендан верч ӱчым ида шукто‚ Юмын шыдыжлан верым кодыза. Возымо: «Ӱчым Мый шуктем‚ Мый пӧртылтем», ойла Господь.331
20 А «тушманет шужышо гын‚ тудым пукшо‚ йӱмыжӧ шуэш гын‚ йӱктӧ: тидым ыштен‚ тудын вуйжылан йӱлышӧ тулшолым погет».332
21 Осаллан шкендым сеҥаш ит пу‚ осалым поро дене сеҥе.
13 ГЛАВА
1-7 Власть кучышо-влаклан мут колыштшо лиймаш. 8-10 Лишыл-влакым йӧратыме нерген. 11-14 Христосын кечыже.
1 Кӱшыл властьым кучышо-влакын мутыштым кажне еҥ колыштшаш‚ вет кеч-могай власть – Юмо деч‚ чыла властьым Юмо шогалтен.
2 Тыгеракын, кӧ властьлан торешлана‚ Юмын ыштыме радам ваштареш шогалеш‚ а ваштареш шогалше-влак судитлымашым шке ӱмбакышт налыт.
3 Вет поро пашам ыштыше огыл‚ а осалым ыштыше еҥ вуйлатыше-влак деч лӱдшаш. Власть деч ынет лӱд гын‚ порым ыште‚ тунам тудо тыйым мокта.
4 Тудо – Юмын тарзыже, тыланет сай лийже манын ышта. Но тый осалым ыштет гын‚ лӱд, вет тудо таклан огыл кердым нумалеш: тудо – Юмын тарзыже‚ тудын гоч Юмын шыдыже осалланыше ӱмбак возеш.
5 Тыгеже мут колыштшо лийман. Тидыжым Юмын судшылан кӧра веле огыл‚ но совестьлан кӧрат ыштыман.
6 Тидлан верч те йозакымат тӱледа‚ вет власть кучышо-влак Юмылан служитлат‚ эре тиде пашам ыштат.
7 Тыгеракын‚ мом пуышашдам кажнылан пуыза: кӧлан лӱм окса – лӱм оксам, кӧлан йозак – йозакым‚ кӧлан лӱдмаш – лӱдмашым‚ кӧлан чап – чапым.
8 Ваш йӧратымаш деч моло шотышто нигӧланат парымеш ида код. Весым йӧратыше еҥ законын чыла йодмыжым шуктен.
9 Вет кӱштымаш-влак: «ит яжарлане»‚ «ит пушт»‚ «ит шолышт»‚ «шойыштын, еҥ ӱмбаке таныклен ит ойло»‚ «еҥын мо улыжлан ит сутлане» да кеч-могай моло кӱштымаш ик ойышто иктешлалтеш – «шкендым кузе йӧратет‚ лишыл еҥетымат тугак йӧрате».333
10 Йӧратымаш лишыл еҥлан осалым ок ыште‚ сандене йӧратымаш – законым шуктымаш.
11 Те кызытсе жапым паледа: ынде мыланна омо деч помыжалташ жап шуын‚ вет утаралтмаш кызыт мемнан деке ӱшанаш тӱҥалмына годсо деч лишнырак.
12 Йӱд мучашке шуын‚ да кече лишемын. Тыгеже пычкемышын пашажым кодышаш да волгыдын саркуралже дене вӱдылалтшаш улына,
13 кечывал кечысе семын шкенам сайын кучен илаш тӱҥалына‚ орен‚ аракам йӱын‚ яжарланен‚ аташланен‚ ӱчашен да кӧранен огына иле.
14 Иисус Христос Господьна дене вӱдылалтса‚ да кап ден чонда верч тыршымашым сутланымаш марте ида шукто.
14 ГЛАВА
1-12 Ида судитле. 13-26 Икте-весынам судитлышаш огынал.
1 Тӱрлӧ шонымаш шотышто ӱчашыде‚ начар ӱшанымашан еҥым шке коклашкыда налза.
2 Ӱшанымаш иктылан чыла кочкаш эрыкым пуа‚ весе начар улешат, пакчасаскам веле кочкеш.
3 Кӧ чыла кочкеш‚ кочдымо ӱмбаке кӱшыч ончышаш огыл‚ да кӧ ок коч‚ кочшым титаканыш лукшаш огыл‚ вет Юмо тудымат шкенжынлан шотла.
4 Весын тарзыжым титаканыш лукташ кӧ тый улат? Тудо шке Господьшо ончылно шога але йӧрлеш. Но тудо шогалтыме лиеш, вет тудым шогалташ Юмын куатше уло.
5 Южо еҥ ик кечым вес кече деч кугураклан шотла, а весылан чыла кече икгай. Тек кажне шке уш виктарымыжлан ӱшана.
6 Кӧ посна кечым палемда‚ тидым Господьлан ышта. Кӧ посна кечым ок палемде‚ Господьлан ок палемде. Кӧ кочкеш – Господь лӱмеш кочкеш‚ вет тудо Юмылан таум ышта‚ а кӧ ок коч – Господь лӱмеш ок коч‚ тудат Юмылан таум ышта.
7 Мемнан кокла гыч иктат шкаланже ок иле да шкаланже ок коло.
8 Ме илена гын‚ Господьлан илена‚ колена гынат‚ Господьланак колена. Илена але колена‚ ме Тудын улына.
9 Илыше-влакынат, колышо-влакынат Господьышт лияш манынак‚ Христос колен да ылыж кынелын.
10 А тый иза-шольычым молан титаканыш луктат? Але тыйже молан иза-шольычым ӱлык шындет? Вет ме чылан Юмын судшо ончылан шогалына.
11 Возымо: «Мый илем, – ойла Господь‚ – да ончыланем кажне пулвуй сукен шичшаш‚ кажне йылме Мыйым Юмо манын чапландарышаш».334
12 Мемнан кокла гыч кажныже Юмын ончылно шке верчше мутым куча.
13 Тыгеракын, ме тылеч вара икте-весым судитлышаш огынал. А ончыза, иза-шольылан шӱртняш але камвозаш амалым ида ыште.
14 Господь Иисус дене ушнен, мый ӱшанем да сайын палем: шке шот дене ару огыл нимо уке‚ но айдеме иктаж-мом ару огыллан шотла гын‚ тудлан тиде ару огыл.
15 Иза-шольыч кочкышетлан ойганат гын‚ ынде тый йӧратен от ыште. Кӧн верч Христос колен‚ тудым кочкышет дене ит пытаре.
16 Мом те сайлан шотледа, тудо ынже вурсалт.
17 Юмын Кугыжаныш кочкыш-йӱыш огыл‚ а Святой Шӱлыш дене ушнымаште чын ыштымаш‚ тыныслык да куанымаш.
18 Кӧ Христослан тыге служитла‚ тудо Юмылан келша‚ калыклан пагалаш йӧра.
19 Тугеже, мо тыныслыкышке да ваш-ваш пеҥгыдемдымашке наҥгая‚ тудым кычалына.
20 Кочкышлан лийын‚ Юмын пашажым ида шалате. Чыла кочкыш ару‚ но мо вес еҥым шӱртньымашке конда, айдемылан тугайым кочкаш сай огыл.
21 Лучо шылым кочкаш огыл‚ аракам йӱаш огыл‚ нимомат тугайым ышташ огыл‚ мо иза-шольым шӱртньымашке конда, алгаштара але вийдымым ышта.
22 Тиде шотышто тый молан ӱшанет? Юмын ончылно шке шӱмыштет тудым кучо. Кӧ ойырен налмыжлан шкенжым ок судитле‚ тудо пиалан.
23 Кӧ кочкеш да тиде жапыштак кокыте шона‚ тудо титаканыш лукталтеш‚ вет тудо ӱшанлан ок эҥерте‚ а чыла‚ мо ӱшан почеш огыл – язык.
15 ГЛАВА
1-6 Лишыллан йӧрымаш. 7-13 Иисус Христос пӱчман-влаклан да чын Юмым палыдыме-влаклан служитлыше лийын. 14-21 Павел – йот калыкын Апостолжо. 22-33 Павелын Римыш мияш шонымыжо.
1 Ме‚ виян-влак‚ шкаланна йӧраш тыршышаш огынал, ӱнардыме-влакын вийдымылыкыштым нумалшаш улына.
2 Мемнан кокла гыч кажныже лишылжылан йӧраш тыршышаш, тудлан мо сай лиеш да мо тудым пеҥгыдемда, тидым ыштышаш.
3 Христосат шкаланже огыл йӧраш тыршен, а возымо семын «Тыйым вурсен ойлышо-влакын мыскылымышт Мыйын ӱмбакем возын».335
4 Возымашын шочыктымо чытымаш ден кумылаҥдымашлан кӧра ӱшанна лийже манын, мом ончыч возымо, чылажат мемнам туныкташлан возымо.
5 Чытымашым пуышо да кумылаҥдыше Юмо тек тендам икте-весыда дене Христос Иисусын туныктымыжла икояным ышта.
6 Тыге те ик ой дене ик йӱкын Юмым‚ мемнан Господьна Иисус Христосын Ачажым‚ чапландарен кертыда.
7 Юмын чапшым нӧлташ манын, Христос тендам кузе вашлийын, туге икте-весыдам йӧратен налза.
8 Мый тыланда ойлем: Юмын чынжылан кӧра, ача-влаклан пуымо сӧрымаш-влакым пеҥгыдемдаш манын, Иисус Христос пӱчман-влаклан служитлыше лийын,
9 а чын Юмым палыдыме-влаклан Тудо Юмын порылыкшылан кӧра служитлыше лийын, тидлан нуно Юмым чапландарышаш улыт. Тыге возымо: «Сандене мый Тыйым чын Юмым палыдыме-влак коклаште чапландарем‚ Тыйын лӱметым моктен мурем».336
10 Да эше возымо: «Чын Юмым палыдыме-влак, Тудын калыкше дене пырля куаныза!»337
11 Да эше: «Чын Юмым палыдыме-влак, Господьым чылан моктыза! Чыла калык-влак, Тудым моктыза!»338
12 Исаият ойла: «Иессейын вожшо гыч лиеш, калык-влакым вуйлаташ кынелеш‚ Юмым палыдыме-влак ӱшаныштым Тудлан пыштат».339
13 Ӱшанен вучаш йӧным ыштыше Юмо тендам ӱшанымаштыда тек куан да тыныслык дене тема‚ тунам те Святой Шӱлышын куатше гоч ӱшанен вучымаш дене темыда.
14 Иза-шольым-влак‚ мый шкежат тыланда ӱшанем: те порылык дене тич темында‚ тыланда тичмаш шинчымашым пуымо, да икте-весыдам туныктен кертыда.
15 Иза-шольо-влак‚ южо паша нерген шарныктен, мый тыланда пеҥгыде мут дене возенам гын, Юмын мылам пуымо порылыкшылан кӧра тидым ыштенам:
16 чын Юмым палыдыме чыла еҥ-влак Юмылан келшыше да Святой Шӱлышын святитлыме надыр лийышт манын, мый чын Юмым палыдыме-влаклан лийын Христос Иисуслан служитлышаш да Юмын Поро Увержын святой пашажым ыштышаш улам.
17 Тыгеже, Христос Иисус дене ушнен, Юмылан служитлымемлан мый шкемым моктен кертам.
18 Чын Юмым палыдыме-влакым Юмым колыштшым ышташ манын, Христос Шкеже ойлымо да ыштыме дене, палдарыше кугу пале да ӧрыктарыше паша дене, Юмын Шӱлышын куатше дене мыйын гоч мом ыштен‚ тудын деч моло нерген ойлаш ом тошт.
19 Тыге Иерусалим да тудын йырже гыч тӱҥалын‚ Иллирик марте чыла вере мый Христосын Поро Увержым каласкален шуктенам.
20 Еҥын ямде негызеш чоҥаш огыл манын, кушто Христосын лӱмжым колын огытыл‚ мый тушто Поро Уверым каласкалаш тыршенам.
21 Возымо семын лийын: «Тудын нерген уверым налдыме-влак ужыт‚ Тудын нерген колдымо-влак умылат».340
22 Тидыже тендан деке толаш шуко гана чаракым ыштен.
23 Но ынде нине верлаште мыйым нимо ок кучо, а тендан деке мияш ончычсо ийласе шонымем кодын.
24 Кунам Испанийыш каем, тендан деке мием, вет кайымем годым тендам ужнем да, тендан дене икмыняр жапым куанен эртарымеке, те мыйым тушко ужатеда манын, ӱшанен вучем.
25 Но кызыт мый Иерусалимыш святой-влаклан полшаш каем.
26 Македоний ден Ахаийысе черке-влак Иерусалимыште илыше святой-влак кокласе йорло-влаклан полышым погаш сайлан шотленыт.
27 Нуно тыге ыштынешт улмаш – Иерусалимысе-влак ончылно нуно, чынжымак, парымыш пуреныт. Шӱлышлан мо кӱлмым иудей-влак деч налыныт гын‚ чын Юмым ондак палыдыме-влак каплан кӱлмӧ дене нунылан полшышаш улыт.
28 Тиде пашам шуктымеке‚ тиде пӧлекым тичмашнек намиен пуымеке, мый, тендан дене лиймеке, Испанийыш каем.
29 Мый палем‚ кунам тендан деке мием‚ Христосын Поро Увержын тичмаш благословенийже дене мием.
30 Иза-шольо-влак‚ мемнан Господьна Иисус Христос дене да Шӱлышын пуымо йӧратымаш дене тендам сӧрвалем: мый денем пырля тыршыза, мыйын верч Юмылан кумалза.
31 Христослан ӱшаныдыме-влак деч мылам Иудейыште эрык лийже‚ Иерусалимыште полшымем тушто илыше святой-влаклан келшыше лийже манын кумалза.
32 Тунам, Юмо колтынеже гын, мый тендан деке куанен миен да тендан дене пырля чон дене каналтен кертам.
33 Тек тыныслыкым пуышо Юмо чыланда дене пырля лиеш. Аминь.
16 ГЛАВА
1-24 Римын христиан-влакшым саламлымаш.
1 Мемнан Фива акана дене тендам палымым ыштынем, тудо Кенхрейысе черкыште полышкала.
2 Кузе святой-влаклан келшен толеш, туге тудым Господь лӱм дене вашлийза‚ мо тудын ок сите‚ чыла шотыштат полышым пуыза. Тудо шкежат шукылан полшен‚ мыламат полшен.
3 Мый денем пырля Христос Иисуслан пашам ыштыше Прискилла ден Акилалан саламым каласыза.
4 Нуно мыйын чонем верч вуйыштым пышташ ямде лийыныт‚ нунылан мый веле огыл тауштем‚ а чын Юмым палыдыме калык-влак кокла гыч ӱшанаш тӱҥалше-влакын чыла черкыштат таум ыштат. Тыгак нунын пӧртыштӧ погынышо черкылан салам лийже.
5 Ахаийыште эн ондак Христослан ӱшанаш тӱҥалше йӧратыме Епенет йолташемлан саламым каласыза.
6 Мыланна кӧра тыршен пашам ыштыше Мариамлан салам лийже.
7 Мый денем пырля петырымаште лийше, мыйын родо-тукым341 гыч улшо Андроник ден Юниялан салам лийже. Нуно Апостол-влак коклаште кумдан палыме улыт‚ мый дечем ончыч Христос деке савырненыт.
8 Господь дене ушнен шогымаште мыйын йӧратыме Амплийлан саламым каласыза.
9 Христос дене ушнымаште мемнан дене пырля пашам ыштыше Урбанлан да йӧратыме Стахий йолташемлан салам лийже.
10 Христос дене ушнымаште тергыме Апеллеслан саламым каласыза. Аристовулын мӧҥгысыштлан саламым каласыза.
11 Мыйын родо-тукым гыч улшо Иродионлан‚ Наркиссын мӧҥгысыж-влак кокла гыч кӧ Господь дене ушнен шога, нунылан саламым каласыза.
12 Господьлан тыршен пашам ыштыше ӱдырамаш-влак Трифена ден Трифосалан саламым каласыза. Господьлан шуко пашам ыштыше йӧратыме Персидалан саламым каласыза.
13 Господьын ойырен налме Руфлан да тудын аважлан саламым каласыза, тудо мыламат авам гай.
14 Асинкритлан‚ Флегонтлан‚ Ермлан‚ Патровлан‚ Ермийлан да нунын дене улшо иза-шольо-влаклан саламым каласыза.
15 Филологлан‚ Юлиялан‚ Нирейлан да тудын акажлан‚ Олимпанлан да нунын дене улшо чыла святой-влаклан саламым каласыза.
16 Святой шупшалмаш дене икте-весыдам саламлыза. Христосын черкыже-влак чылан тыланда саламым колтат.
17 Иза-шольо-влак‚ сӧрвалем: молан тендам туныктымо, тиде туныктымаш ваштареш кӧмыт шогалыт, шеледылмашым ӱдат да еҥ-влакым алгаштарынешт, нунын деч шекланыза. Нунын деч кораҥ коштса.
18 Тыгай еҥ-влак мемнан Господьна Иисус Христослан огыл служитлат‚ а шке мӱшкырыштлан тарзыланат. Нуно йӧраш тӧчымӧ, яклака мутышт дене пушкыдо кумылан еҥ-влакым ондалат.
19 Тендан мут колыштшо улмыдам чылан пален налыныт‚ сандене мый тендан верч куанем‚ да те порылык шотышто ушан, а осаллык шотышто моштыдымо лийза манын шонем.
20 Тыныслыкым пуышо Юмо вашке тендан йол йымалан сатанам шалата! Господьна Иисус Христосын порылыкшо тендан дене лийже. Аминь.
21 Мый денем пырля ыштыше Тимофей‚ тыгак мыйын родо-тукым гыч Луций‚ Иасон да Сосипатр саламым колтат. –
22 Мыят‚ тиде серышым кагазыш возышо Тертий‚ тендам Господь дене ушнен саламлем. –
23 Мыйымат, уло черкымат шке суртыштыжо унала вашлийше Гаий тыланда саламым колта. Оласе казнам кучышо Ераст да Кварт иза деч саламым каласыза.
24 Мемнан Господьна Иисус Христосын порылыкшо чыланда дене лийже. Аминь.
25 Мыйын увертарыме, Иисус Христос нерген каласкалыше Поро Увер дене да курым-курымеш ойлыде кодымо, но ынде, чыла калык ӱшанымаш мутым колыштшо лийже манын,
26 курымашлык Юмын кӱштымыж почеш пророк-влакын возымышт гоч палдарыме тайнын почылтмыж дене тендам пеҥгыдемден Кертшылан,
27 кугу уш-акылан шкет ик Юмылан, Иисус Христос гоч курым-курымеш чап лийже! Аминь.

СВЯТОЙ АПОСТОЛ ПАВЕЛЫН КОРИНФЯН-ВЛАКЛАН КОЛТЫМО ИКЫМШЕ СЕРЫШЫЖЕ
1 ГЛАВА
1-3 Саламлымаш. 4-9 Юмылан тауштымаш. 10-17 Черкыште келшыдымаш ваштареш. 18-31 Юмын куатше да уш-акылже.
1 Юмын эрыкше342 почеш Иисус Христосын Апостолжо лияш ӱжмӧ Павел да Сосфен иза деч
2 Юмын Коринфысе черкыжлан, Христос Иисусын святитлыме да святой лияш ӱжмӧ-влаклан, кеч-куштат Господьна Иисус Христосын – нунынат, мемнанат Господьнан – лӱмжым ӱжын кумалше-влаклан.
3 Мемнан Юмо Ачана да Господь Иисус Христос деч тыланда порылык да тыныслык лийже.
4 Юмын тыланда Христос Иисус гоч пуымо порылыкшылан тендан верч Юмемлан эре таум ыштем.
5 Тудын дене ушнен шоген, те чыла шотыштат – шомак денат, шинчымаш денат пойдарыме улыда.
6 Христос нерген таныклымаш тендан коклаште пеҥгыдын вожаҥын,
7 да мемнан Господьна Иисус Христосын толмыжым вучымыда годым Юмын пуымо чыла тӱрлӧ моштымаш тендан уло.
8 Христос тендам мучаш марте пеҥгыдемда, тыгеже мемнан Господьна Иисус Христосын кечынже тендам нимо дене шылталаш ок лий.
9 Шке Эргыж деке, мемнан Господь Иисус Христос деке, ушнымашке тендам ӱжшӧ Юмо – ӱшанле.
10 Иза-шольо-влак, те чылан ик семынак ойлыза, тендан коклаште шеледалтмаш ынже лий, а ик ой да ик шонымаш тендам ушыжо манын, мемнан Господьна Иисус Христосын лӱмжӧ дене сӧрвалем.
11 Иза-шольым-влак, те шке коклаштыда ӱчашеда манын, мый Хлоян еҥже-влак деч пален налынам.
12 Мый теве мо нерген ойлем: тендан кокла гыч кажныже «Мый Павелын тунемшыже улам», але «Мый – Аполлосын», «А мый – Кифан», «А мый – Христосын» манын каласа.
13 Христос шелалтын мо вара? Але тендан верч Павелым пудален сакеныт? Але те Павел лӱмеш тынеш пуренда?
14 Крисп ден Гаий деч молым тендан кокла гыч нигӧм тынеш пуртен омыл, тидлан Юмылан тауштем:
15 шке лӱмешем тендам тынеш пуртенам манын, нигӧ каласен ок керт.
16 Адакшым Стефаным да мӧҥгысыж-влакымат мый тынеш пуртенам. Иктаж-кӧм весым тынеш пуртенам мо, мый ом пале.
17 Вет Христос мыйым тынеш пурташ огыл, а Поро Уверым каласкалаш колтен. Поро Уверым мый ушанла чучшо шомак дене каласкалышаш омыл, уке гын Христосын ыресше кӱлдымыш лектеш.
18 Пытымашке кайыше-влаклан ырес нерген шомак – ушдымылык, а мыланна, утарымашке кайыше-влаклан, – Юмын куатше.
19 Возымо: «Ушан-влакын уш-акылыштым пытарем, умылышо-влакын умылымашыштым кораҥдем».343
20 Кушто ушан еҥ, кушто закон туныктышо, кушто тиде тӱнясе шымлызе? Тӱнян кугу ушыжым Юмо ушдымылыкыш савырен огыл мо?
21 Юмын уш-акылже гоч тӱня шке ушыж дене Юмым пален налын огылат, ушдымылыкым увертарыме гоч Юмо ӱшаныше-влакым шке порылыкшо дене утараш сайлан шотлен.
22 Вет иудей-влак палдарыше палым ончыкташ йодыт, эллин-влак уш-акылым кычалыт,
23 а ме ыресеш пудалыме Христос нерген уверым каласкалена. Тидыже иудей-влаклан шӱртньымӧ кӱ, эллин-влаклан – ушдымылык,
24 а ӱжмӧ-влаклан, иудей-влакланат, эллин-влакланат, Христос – Юмын куатше да Юмын кугу уш-акылже.
25 Вет мо Юмын ушдымылыкшыла коеш, айдемын ушыж деч ушанрак, да мо Юмын вийдымылыкшыла коеш, айдемын вийже деч виянрак.
26 Иза-шольо-влак, Юмын ӱжмӧ-влак, могай улыда – ончалза: шукынжо огыл шочынак ушан, шукынжо огыл власть кучышо, шукынжо огыл сай тукым деч лекше улыда.
27 Но мо тӱняште ушанлан ок шотлалт, тудым Юмо ушан-влакым намысыш лукташ манын ойырен налын, да виян-влакым намысыш пурташ манын, тӱняште вийдымыла койшым Юмо ойырен налын.
28 Ик айдемат Юмын ончылно моктанен ынже керт манын, кугуэш шотлымым укешке лукташ Тудо тӱняште изи,
29 пагалыдыме да нимолан шотлалтдымым ойырен налын.
30 Юмо тендам Христос Иисус деке ушен, Тудыжо мыланна Юмо деч толшо уш-акыл лийын: святитлалтмаш, чыныш лекмаш да сулен налмаш.
31 Тыгеракын, возымо семын «Кӧ моктанынеже гын, тек Господь дене моктана».344
2 ГЛАВА
1-5 Павел ыресеш пудален сакыме Христос нерген увертара. 6-16 Юмын кугу уш-акылже.
1 Иза-шольо-влак, кунам тендан деке миенам, мый Юмын таныклымыжым пеш чапле мут да кугу уш-акыл дене огыл увертараш толынам.
2 Вет тендан дене лиймем годым мый Иисус Христос, пудален сакыме Иисус Христос, деч молым нимом палаш огыл манын шонен пыштенам.
3 Мый тендан дене улмем годым вийдыме, лӱдшӧ да пырткыше чонан лийынам,
4 мый айдеме уш-акылын ӱшандарыше мутшо дене огыл, а Шӱлыш ден вийым ончыктен ойленам да увертаренам,
5 вет тендан ӱшанымыда айдемын уш-акылеш огыл, а Юмын куатеш негызлалтшаш.
6 Туге гынат ме ушым шындыше-влак коклаште кугу уш-акылым ойлена, но тидыже кызытсе саманын уш-акылже але кызытсе саманын пытышаш вуйлатыше-влакын уш-акылышт огыл.
7 Ме Юмын шолып кучымо, шылтыме кугу уш-акылым ойлен пуэна, тиде уш-акылжым Юмо мемнан чапнам нӧлташ жап тӱҥалме деч ончычак палемден.
8 Тиде уш-акылым кызытсе саманын власть кучышо-влак кокла гыч иктат пален огыл, а палат ыле гын, чапын Господьшым пудален огыт саке ыле.
9 Но возымо семын «Мом шинчат ужын огыл, пылышат колын огыл, да мом айдеме шӱмыштыжӧ пален огыл, тудым Юмым йӧратыше-влаклан Юмо ямдылен».345
10 А мыланна Юмо тидым шке Шӱлышыж гоч почын, вет Шӱлыш чылажымат, Юмын келгытшымат шымла.
11 Айдемын келгытшым айдеме кокла гыч кӧ пала? Тидым айдемын кӧргӧ шӱлышыжӧ веле пала. Тыгак Юмын келгытшымат Юмын Шӱлыш деч моло нигӧ ок пале.
12 А ме тиде тӱнян шӱлышыжым огыл, а Юмо деч толшо Шӱлышым налынна, вет Юмо мом мыланна пӧлеклен, тудым палышаш улына.
13 А ме тидын нерген айдеме уш-акылын туныктымо мутшо дене огыл, а Святой Шӱлыш туныктымо мут дене ойлена, да Шӱлыш пашам Шӱлыш почеш илыше-влаклан346 умылтарена.
14 Мо Юмын Шӱлыш деч, тудым шке шӱм-чонжо почеш илыше еҥ шӱмышкыжӧ ок пыште, вет тудлан тиде ушдымылык, тидым шӱлыш дене веле лончылаш лиеш, сандене умылен ок керт.
15 Но Шӱлыш почеш илыше еҥ чыла лончылен кертеш, а тудым нигӧ лончылен ок керт,
16 вет «Кӧ Господьын ушыжым пала да Тудым туныктен кертеш?»347 А Христосын ушыжо мемнан уло.
3 ГЛАВА
1-23 Юмын служитлышыже-влак.
1 Иза-шольо-влак, мый Шӱлыш почеш илыше-влаклан ойлымо семын тыланда ойлен кертын омыл, а кап ден чон йодмо почеш илыше еҥ-влаклан, Христосым палыме шотышто аза гай еҥ-влаклан ойлымо семын каласкаленам.
2 Мый тыланда пешкыде кочкышым огыл, а шӧрым пукшенам, вет те але пешкыде кочкышым кочкын кертын огыдал, эше кызытат огыда керт,
3 те алят кап ден чон йодмо почеш илыше улыда. Тендан коклаште кӧранымаш, ӱчашымаш да келшыдымаш гын, кап ден чон йодмо почеш огыда иле мо, тӱнясе чыла айдеме семын огыл мо те ыштеда?
4 Вет кунам икте «Мый Павелын тунемшыже улам», а весе «Мый – Аполлосын» манын ойла, те кап ден чон йодмо почеш огыда иле мо?
5 Тугеже, кӧ тугай Аполлос, кӧ тугай Павел? Нуно служитлыше улыт, нунын полшымышт дене те Христослан ӱшанаш тӱҥалында. Ме кажныже Господьын мыланна ӱшанен пуымо пашажым шуктена.
6 Мый шынденам, Аполлос вӱдым оптен, а Юмо куштен,
7 сандене шындышат, вӱдым оптышат нимо огытыл, куштышо Юмо чыла улеш.
8 Шындыше ден вӱдым оптышо коклаште ойыртем уке, но кажныже шке пашадаржым шуктымо пашаж почеш налеш.
9 Ме Юмылан пырля пашам ыштена, а те Юмын пасужо, Юмын оралтыже улыда.
10 Юмын порылыкшо дене мыланем пуымо моштымаш почеш мый ушан чоҥышо семын негызым пыштенам, а тудын ӱмбалан весе чоҥа. Кузе чоҥымыжым тек кажне онча.
11 Пыштыме негыз деч моло негызым нигӧ пыштен ок керт, тидыже – Иисус Христос.
12 Тиде негызеш шӧртньӧ, ший, шергакан кӱ, пушеҥге, шудо але олым дене чоҥат.
13 Кажнын пашаже чараш лектеш, тудым суд кече ончыкта, вет тулышто почылтеш, да кажнын пашаже могай улмым тул терга.
14 Кӧн чоҥымыжо чытен кодеш гын, тудо пашадарым налеш,
15 кӧн чоҥымыжо йӱла, тудлан эҥгекым чыташ логалеш, а шкеже утаралтеш, но тул гыч лекме семын веле.
16 Але огыда пале: те Юмын храмже улыда, да Юмын Шӱлыш тендан кӧргыштӧ ила?
17 Кӧ Юмын храмжым пытара гын, тудым Юмо пытара, вет Юмын храмже святой, да тиде храмже те улыда.
18 Тек шкенжым нигӧ ок ондале. Тиде саманыште тендан кокла гыч иктаж-кӧ шкенжым уш-акыланлан шотла гын, чынак ушан лияш манын, тек ушдымо лиеш.
19 Вет тиде тӱнян уш-акылже Юмын ончылно ушдымылык. Тыге возымо: «Уш-акылан-влакым Тудо нунын чоялыкышт дене куча».348
20 Адакшым возымо: «Ушан-влакын шонкалымышт арам улмым Господь пала».349
21 Тугеже, айдеме дене иктат ынже моктане, вет чылажат тендан:
22 Павелат, Аполлосат, Кифат, тӱнят, илышат, колымашат, кызытсат, ончыкылыкат – чылажат тендан,
23 но те Христосын улыда, а Христос – Юмын.
4 ГЛАВА
1-21 Христосын Апостолжо-влак.
1 Тек еҥ-влак мемнам Христослан служитлышылан шотлат да мыланна Юмын тайныжым палдарыме пашам ӱшанен пуымым палат.
2 А пашам ӱшанен пуымо айдеме деч тудын ӱшанле улмыжо эн ондак йодалтеш.
3 Те мыйым судитледа гын, але кеч-могай айдеме суд судитла гын, мыйым тиде огеш тургыжландаре. Мый шкеат шкемым ом судитле.
4 Шӱмем мыйым нимо шотыштат ок титакле, но тидым чыныш лекташлан ом ойло. Мыйын судьям – Господь.
5 Сандене жап шумешке ида судитле. Шке жапыштыже Господь толеш да пычкемышеш шылтымым волгалтара, еҥ-влакын шӱм шонкалымыштым чараш луктеш, тунам тауштымаш кажнылан Юмо деч лиеш.
6 Иза-шольо-влак, «Возымын чекше350 гыч лектын, утым ида шонкале» манме мом ончыктымым те мемнан деч тунемза манын, чыла тидым мый тыланда кӧра шкаланем да Аполлослан келыштаренам. Тендан кокла гыч нигӧат иктым кӱшкӧ, весым ӱлыкӧ ынже шынде.
7 Кӧ тыйым моло деч кӱшкӧ нӧлта? Мо тыйын тугай уло, мом Юмо деч налын отыл? А мо тыйын уло, тудым Юмо деч налынат гын, пуйто тиде пӧлек семын налме огыл манын, молан моктанет?
8 Те ынде темше улыда, те ынде поенда, мемнан деч посна кугыжа лийында! О, мыланнат тендан дене кугыжаланаш манын, чынжымак кугыжа лийыда ыле гын!
9 Юмо мемнам, Апостол-влакым, пуйто эн кӱлдымӧ еҥым, колаш палемдыме гайым ыштымыла мыланем чучеш, вет мемнам уло тӱня, Суксо-влакат, айдеме-влакат ончат.
10 Ме Христослан кӧра ушдымо улына, а те Христос дене – шонен моштышо. Ме вийдыме улына, а те виян, те чапланеда, а мемнам огыт пагале.
11 Кызыт мартеат шужена, йӱмына шуэш, чиемна шӱкшӧ, мемнам кырат, ме вер гыч верыш коштына,
12 шке кид дене тыршена да пашам ыштена. Мемнам вурсат, а ме порым тыланена, мемнам поктылыт, а ме чытена,
13 мемнам мыскылат, а ме поро мутым ойлена. Ме тӱнялан луктын кудалтыме шӱкшак гай, кызыт марте чылалан куштыра гай лийынна.
14 Тендам вожылтараш огыл, а тыланда ушым шындаш тидым возем, вет те мыйын йӧратыме икшывем улыда.
15 Вет Христос дене ушнен шогымаште ончен-куштышыда тӱжем дене улыт гынат, ачада шуко огыл. Мый тендам Христос Иисус дене ушнен шогышым Поро Уверым каласкалыме гоч шочыктенам.
16 Сандене тендам сӧрвалем: кузе мый Христос семын ыштем, тугак теат мыйын семын ыштыза.
17 Тидлан мый тендан деке Тимофейым колтенам. Господь дене ушнен шогымаште тудо мыйын йӧратыме, ӱшанле эргым. Кузе мый Христос дене ушнен илем да кажне черкыште чыла вере мом туныктем, тудо тыланда ушештара.
18 Мый тендан деке ом мий манын шонен, тендан кокла гыч южышт кугешнаш тӱҥалыныт.
19 Но Господь колтынеже гын, вашке тендан деке мием да кугешныше-влакын мутыштым огыл, а вийыштым пален налам.
20 Вет Юмын Кугыжаныш шомакыште огыл, а куатыште.
21 Тендан шонымаште можо сайрак: мылам тендан деке тоя дене але йӧратымаш да ӱҥышӧ шӱм-чон шӱлыш дене мияш?
5 ГЛАВА
1-13 Яжарланыше еҥ ӱшаныше-влак кокла гыч кораҥдыме лийшаш.
1 Еҥ-влак чынжымак ойлат, тендан коклаште яжарланымаш уло – тугай яжарланымаш, могайже чын Юмым палыдыме коклаштат уке: ала-кӧ ачажын изватыж дене вате-марийла ила.
2 А те кугешнеда! Тыланда лучо ойгаҥаш да тыге ыштышым шкендан кокла гыч кораҥдаш ок кӱл ыле мо?
3 Мый гын, капем дене тендан дене омыл гынат, шӱлышем дене тендан пелен улам, да пуйто тендан дене лийын, тыге илыше еҥ дене мом ышташ, ынде шонен пыштенам.
4 Господьна Иисус Христос лӱмеш погынымыда годым, кунам мый шӱлышем дене тендан пелен улам, да мемнан дене пырля Господьна Иисус Христосын куатшат лиеш,
5 тиде еҥым сатаналан кодыза. Тек тудын капше орлана, а чонжо Господьна Иисус Христосын кечынже утаралтеш.
6 Тендан моктанымыда сай огыл. Але огыда пале: ру падыраш уло руашым шукта?
7 Тыланда у руаш лияш манын, тошто рум луктын кудалтыза. Ынде те ру деч посна улыда, вет мемнан Кугече Пачанам, Христосым, мемнан верч шӱшкылмӧ.
8 Тугеже, тошто ру дене огыл, пужлымашын да осаллыкын тошто руышт дене огыл, а арулыкын да чынын шергиндыже дене пайремлышаш улына.
9 Яжарланыше-влак дене кылым кучаш огыл манын, мый серышыштем тыланда возенам.
10 Мый тиде тӱнясе чыла яжарланыше, опкынланыше, агыше, шояк юмылан кумалше нерген иктешлен ойлен омыл. Уке гын, тыланда тиде тӱня гыч лекташ кӱлеш ыле.
11 Мый возенам ыле: ӱшанышылан шотлалтше еҥ яжарлана, опкынлана, шояк юмылан кумалеш, орла, йӱэш але аген коштеш гын, тудын дене кылым ида кучо, тыгай еҥ дене пырля кочманат огыл.
12 Молан мылам ӧрдыж еҥ-влакымат судитлаш? Шкендан кокласе еҥым те шке огыда судитле мо?
13 Тӱжвалсе-влакым Юмо судитла. «Осалланышым шкендан кокла гыч кораҥдыза».351
6 ГЛАВА
1-11 Христиан-влак коклаште суд лончылымаш. 12-20 Айдемын капше – Святой Шӱлышын храмже.
1 А кунам тендан кокла гыч иктыжын весе дене тӧрлышаш пашаже уло, кузе тудо чын огыл ыштыше-влак ончылно судитлалташ тоштеш? Молан тидым святой-влак ончылно ок ыште?
2 Тӱням святой-влак судитлаш тӱҥалыт манын, але те огыда пале? Те тӱням судитлаш тӱҥалыда гын, эн изи пашам судитлаш огыда йӧрӧ мо?
3 Суксо-влакым судитлышаш улына манын, але те огыда пале? Илышыште лийше пашам судитлен огына керт мо?
4 А те илышыште лийше пашам суд дене ончымо годым шкендан судьялан черкыште пагалыдыме еҥым шогалтеда.
5 Тыланда вожылашда ойлем. Але иза-шольо-влак кокласе йодышым тӧрлен кертше ик ушан еҥдат уке?
6 Но иза-шольо-влак шке коклаштышт судитлалтыт, адакшым тидым Христослан ӱшаныдыме-влак ончылно ыштат!
7 Шке коклаштыда суд дене тавалымаш улмыжак лӱмдам волта. Молан тыланда осалым ыштымым чытымаш сайрак огыл? Погыдам шупшын налмым чытымаш сайрак огыл мо?
8 Но те шкеак осалым ыштеда да погым шупшын налыда, иза-шольо-влакынымат!
9 Чын огыл ыштыше-влак Юмын Кугыжанышын наследникышт огыт лий манын, але те огыда пале? Йоҥылыш ида лий: яжарланышат, шояк юмылан кумалшат, шке пелашыж деч моло дене коштшат, пужлышат, пӧръеҥ дене илыше пӧръеҥат,
10 ворат, опкынланышат, йӱшат, орлышат, агышат Юмын Кугыжанышын наследникышт огыт лий.
11 Тендан кокла гычат южышт тыгай лийыныт, но мемнан Господьна Иисус Христосын лӱмжӧ дене да мемнан Юмынан Шӱлышыж дене те мушмо, святитлыме, чыныш лукмо улыда.
12 «Кеч-мом ышташ эрыкем уло», но чылаже огыл пайдале. «Кеч-мом ышташ эрыкем уло», но мый нимон кид йымалныже лийшаш омыл.
13 Кочкыш мӱшкырлан, а мӱшкыр кочкышлан, а Юмо тидыжымат, тудыжымат пытара. Кап яжарланымылан огыл, а Господьлан, Господьшо – каплан.
14 А Юмо Господьымат колымаш гыч ылыжтен, мемнамат шке куатше дене ылыжта.
15 Тендан капда Христосын кап ужашыже улмым але те огыда пале? Тугеже, Христосын кап ужашыже-влакым налын, нуным яжар ӱдырамашын кап ужашыжым ыштем мо? Тыге ынже лий.
16 Яжар ӱдырамаш дене ушнышо тудын дене ик кап лиеш. Тидым огыда пале мо? Вет каласыме: «Нуно коктын ик кап да чон лийыт».352
17 А Господь дене ушнышо Тудын дене ик шӱлыш улеш.
18 Яжарланымаш деч кораҥ коштса. Чыла моло язык, могайым гына айдеме ок ыште, капым ок амырте, а яжарланыше шкенжын капше ваштареш языкым ышта.
19 Але те огыда пале: тендан капда – тендан дене ушнен илыше да Юмо деч налме Святой Шӱлышын храмже? Те шкендан огыдал,
20 вет те [шерге ак дене] тӱлен налме улыда, сандене капда денат, чонда денат Юмын чапшым нӧлтыза, нуно Юмын улыт.
7 ГЛАВА
1-16 Мужыраҥме нерген. 17-24 Юмо айдемым могай илыш дене ӱжын, тек тудо тугаяк кодеш. 25-40 Пелаш деч посна илыше еҥ да тулык ӱдырамаш нерген.
1 Мо нерген те мыланем возен улыда – туге, айдеме ӱдырамаш дене ок ушно гын, сай.
2 Но, яжарланымаш деч кораҥ кошташ манын, кажне пӧръеҥын шке ватыже, кажне ӱдырамашын шке марийже лийже.
3 Марий йӧратымашыжым ватыжлан пуышаш, тыгак вате йӧратымашыжым марийжылан пуышаш:
4 вате шке капшылан оза огыл, а марийже оза, тыгак марият шке капшылан оза огыл, а ватыже оза.
5 Икте-весе деч ида кораҥ. Пырля мутланен келшен, пӱтылан да кумалмылан шкем пуаш манын, икмыняр жаплан веле кораҥаш лиеш, вара угыч пырля илыза. Уке гын шкем кучен кертдымыланда сатана тендам алгаштара.
6 Но мый тидым кӱштен огыл, а эрыкым пуэн ойлем.
7 Чыла еҥ мыйын гай лийже манын шонем, но кажныжын Юмын пуымо моштымашыже уло, иктыжын икте, весыжын весе.
8 А кӧн пелашыже уке але кӧн пелашыже колен, нунылан ойлем: мыйын семын шкет илат гын, нунылан сай.
9 Но шкеныштым кучен огыт керт гын, тек мужыраҥыт, вет кап йӱлен коштмеш, мужыраҥаш сайрак.
10 Но мужыраҥше-влаклан мый огыл, а Господь кӱшта: вате марийже деч ойырлышаш огыл.
11 Ойырла гын, тек мужыраҥде кодеш але шке марийже дене сӧраса. А марий ватыжым кудалтышаш огыл.
12 Молыжлан Господь огыл, а мый ойлем: иктаж-кудо ӱшаныше пӧръеҥын ватыже ӱшаныдыме, но пырля илаш келша гын, тудо ватыжым кудалтышаш огыл.
13 А ӱдырамашын марийже ӱшаныше огыл, но пырля илаш келша гын, тудо марийжым кодышаш огыл.
14 Вет ӱшаныдыме пӧръеҥ ӱшаныше ватыж гоч святитлалтеш, а ӱшаныдыме ӱдырамаш ӱшаныше марийже гоч святитлалтеш, уке гын тендан йочада ару огыт лий ыле, а кызыт святой улыт.
15 А ӱшаныдыме пелаш ойырлынеже гын, тек ойырла. Ӱшаныше пӧръеҥ але ӱдырамаш тыгай годым ойырлаш эрыкан лиеш. Тынысын илаш мемнам Юмо ӱжын.
16 Кушеч палет, вате, мариетым утарен кертат мо? Але марий, кушеч палет, ватетым утарен кертат мо?
17 Могай илышым Юмо палемден да могай дене Господь ӱжын, тек кажне тугаяк илыш дене умбакыжат ила. Мый чыла черкыште тыге кӱштем.
18 Кӧ пӱчман ӱжалтын, тек тидым шылташ ок тырше, кӧ пӱчдымӧ ӱжалтын, тек пӱчмӧ йӱлам ок эрте.
19 Айдеме пӱчмӧ але пӱчдымӧ – садак, Юмын кӱштымыжым шуктымаш веле кӱлешан.
20 Юмын ӱжмӧ годым айдеме могай лийын, тугаяк кодшаш.
21 Тыйым кул семын ӱжмӧ гын, тек тиде тыйым ок тургыжландаре, а эрыкан лийын кертат гын, сайракшым ойырен нал.353
22 Вет Господьын ӱжмӧ кул Господьын эрыкыш колтымо еҥже улеш, тыгак ӱжмӧ годым эрыканже Христосын кулжо улеш.
23 Те шергын тӱлен налме улыда, айдемын кулжо ида лий!
24 Иза-шольо-влак, Юмын ӱжмӧ годым кӧ могай лийын, Юмын ончылно кажныже тугаяк кодшо.
25 А ӱдыр-влак шотышто кӱштымым Господь деч мый налын омыл, но Господьын порылыкшо дене мый ӱшанле улам да шке шонымем каласем.
26 Тыгеракын, кызытсе неле жаплан кӧра айдемылан ончычсо гаяк кодаш сайрак, шонем.
27 Вате дене кылдалтынат гын, ойырлаш ит тырше. Тыйын ватет уке гын, ӱдырым налаш ит тӧчӧ.
28 Но мужыраҥат гынат, языкым от ыште, ӱдырат марлан лектеш гын, языкыш ок пуро. Но тыгай еҥын илышыштыже нелылык лиеш, а мый тендам тидын деч аралынем.
29 Мый тыланда каласем, иза-шольо-влак: ынде жап шагал. Ончыкыжым тек ватан-влак ватыдыме гай лийыт,
30 шортшо-влак – шортдымо гай, куаныше-влак – куаныдыме гай, тӱлен налше-влак – погыдымо гай,
31 тӱняште мо улмо дене кӧ пайдалана, пайдам налдыме гай лийже, вет тиде тӱнян тӱсшӧ эрта.
32 Те тургыжланыде илыза манын шонем. Господьлан келшыше лияш манын, ватыдыме айдеме Господьын пашаж верч тырша,
33 а ӱдырым налше – тӱнясе нерген шона, ватыжлан келшаш тырша. Марлан лекше ден ӱдыр икте-весышт деч ойыртемалтыт:
34 ӱдыржӧ, кап денат, шӱлыш денат святой лияш манын, Господьын пашаж верч тырша, а марлан лекше тӱнясе нерген шона, марийжылан келшаш тырша.
35 Тидым мый тендам кепшылташлан огыл, а тыланда полшаш шонен ойлем. Те шкендам сайын кучыза да Господь дене эре порын ушнен шогыза манын шонем.
36 Иктаж-кӧ ӱдыржым марлан пуыдымыж дене сайын ок ыште манын шона, ӱдыржын марлан кайыме жапше эртен да тыге лияш кӱлеш гын, тек кузе шона, туге ышта, тиде язык огыл, тек тыгай-влак мужыраҥыт.
37 Но кӧ нимогай ӧкым деч посна, шӱмыштыжӧ пеҥгыдын шоген, шке эрыкшылан оза лиеш да шке ӱдыржым ӱдырымак кодаш шонен пыштен, тудо сай ышта.
38 Тугеже, кӧ ӱдыржым марлан пуа, сай ышта, а кӧ ок пу, эшеат сай ышта.354
39 Марийже илыме годым ватыже тудын дене закон почеш кылдалтын, а марийже кола гын, кӧлан шона, тудлан марлан лекташ эрыкше уло, но тидыже Господь дене ушнымаште лийшаш.
40 Туге гынат тудо марлан лекде кодеш гын, пиаланрак лиеш. Тиде мыйын шонымем, а мый шонем: мыйынат Юмын Шӱлыш уло.
8 ГЛАВА
1-13 Шояк юмылан пуымо надыр кочкыш нерген.
1 Шояк юмылан пуымо надыр кочкыш нерген ме палена, мемнан чыланнан шинчымашна уло. Но шинчымаш моктанаш тарата, а йӧратымаш чоҥен пеҥгыдемда.
2 Кӧ шинчымашке шуынам шона, тудо кӱлеш семын але нимом ок пале.
3 Но кӧ Юмым йӧрата гын, тудлан шинчымашым Юмо пуа.355
4 Тыгеракын, шояк юмылан пуымо надыр кочкышым кочмо нерген ме палена: тӱняште шояк юмо нимом ок шого. Шкет ик Юмо деч моло весе уке.
5 Вет юмо манме-влак пылпомыштат, мланде ӱмбалнат улыт гынат – тыгай юмо да тыгай оза чынжымак шуко –
6 мемнан ик Ача Юмо уло, чыла улшо – Тудын деч, меат – Тудлан. Мемнан ик Господьна – Иисус Христос, Тудын гоч чыла ыштыме, меат – Тудын гоч.
7 Но тидым чылан огыл палат. Шояк юмо уло манын совестьыштыже шотлышо ӱшаныше южо еҥ надырлан пуымо кочкышым кочмыж годым але мартеат шона: чынжымак, тидыже шояк юмылан пуымо. Тыгай еҥын совестьше вийдыме улмылан кӧра амырга.
8 Но кочкыш мемнам Юмо деке ок чакемде. Кочкына гынат, нимо ок ешаралт, огына коч гынат, нимом огына йомдаре.
9 Туге гынат тендан тиде эрыкда вийдыме-влаклан шӱртньымӧ кӱ ынже лий манын шекланыза.
10 Вет иктаж-кӧ тыйын, шинчымашан айдемын, шояк юмын храмыште кочметым ужеш гын, тудын вийдыме совестьше шояк юмылан пуымо надырым кочкаш ок кумылаҥде мо?
11 Тыгеже вийдыме шольыч тыйын шинчымашетлан кӧра пыта, а тудын верч Христос колен.
12 Иза-шольо-влак ваштареш языкым тыге ыштеда да вийдыме совестьыштлан эҥгекым кондеда гын, те Христос ваштареш языкым ыштеда.
13 Сандене, кочкыш мыйын иза-шольым алгаштаралтмашке шукта гын, шылым нигунам кочкаш ом тӱҥал. Мый иза-шольымым ынем алгаштаре.
9 ГЛАВА
1-27 Апостолын налшашыже да ыштышашыже.
1 Але мый Апостол омыл? Але мый эрыкан омыл? Але мый Иисус Христосым, мемнан Господьнам, ужын омыл? Господь дене ушнен шогымыда мыйын пашам огыл мо?
2 Молылан мый Апостол омыл гын, тыландаже Апостол улам, вет Господь дене ушнен шогымыланда кӧра те шке мыйын Апостол улмемым ончыктышо пале улыда.
3 Мыйым титаклыше-влак ончылно теве кузе аралалтам:
4 кочкаш-йӱаш мемнан эрыкна уке мо?
5 Ӱшаныше ӱдырамашым – пелашым – пеленна коштыкташ моло Апостол, Господьын изаже-влак да Кифа семын мемнан эрыкна уке мо?
6 Але мыйын да Варнаван гына паша ыштыде илаш эрыкна уке?
7 Могай сарзе шке ӱмбач служитла? Кӧ, виноградым шындымеке, саскажым ок коч? Кӧ кӱтӱм кӱта да вольык шӧрым ок коч?
8 Мый тидым айдеме шонымо семын веле ойлем мо? Законат тидымак ок ойло мо?
9 Моисейын законыштыжо возымо: «Шурным шийше ӱшкыжын умшажым ит петыре».356 Тыге ойлен, ӱшкыж верч мо Юмо тырша?
10 Але тыгай мут мемнан верч огыл? Тидым мемнан верч возымо, вет вучымым налаш ӱшанен, куралше куралшаш, шийше шийшаш.
11 Ме тыланда шӱлышлан кӱлмым ӱденна гын, тендан деч каплан кӱлмым тӱредмаш кугу паша мо?
12 Моло еҥынат тендан дене тыгай эрыкышт уло гын, мемнан утларак огыл мо? Туге гынат ме тиде эрык дене пайдаланен огынал, а Христосын Поро Увержылан нимогай чаракым ышташ огыл манын, чыла чытена.
13 Храмыште служитлыше-влак храм деч кочкышым налыт, жертвенник воктене служитлыше-влак жертвенник гыч шке ужашыштым налыт манын, але огыда пале?
14 Тыгак Поро Уверым каласкалыше айдемат Поро Уверым каласкалыме гыч илышлан мо кӱлешым налшаш манын, Господь кӱштен.
15 Но мый тыгай йӧн дене пайдаланен омыл, да шкаланем тыгайым йодаш манын огыл тидым возенам. Тыге ыштымеш, мылам колаш сайрак! Тек моктаныме амал деч посна мыйым нигӧ ок кодо.
16 Мый Поро Уверым каласкалем гын, тыште мылам нимо дене моктанаш, тиде мыйын шуктышаш пашам. Поро Уверым ом каласкале гын, мылам ойго!
17 Мый тидым шке кумыл дене ыштем гын, мыйым пашадар вуча, а Юмылан служитлыме пашам шукташ мыланем кумылем ваштареш ӱшанен пуымо гын,
18 тугеже могай мылам пашадарже? Теве тыгай: Христос нерген Поро Уверым каласкалымем годым тудым яра увертарем, Поро Уверын пуымо эрыкше дене мый ом пайдалане.
19 Мый эрыкан улам да нигӧн кулжо омыл, но лийме семын шукырак еҥым савыраш манын, мый шкемым чылалан кулыш пуэнам.
20 Иудей-влакым Поро Увер деке савыраш манын, мый иудей-влаклан иудей гай лийынам, закон йымалсе-влакым савыраш манын, закон йымалсе-влаклан нунын гаяк лийынам.
21 Мый Юмын закон деч посна ом иле, вет Христосын законжо йымалне улам, но закон деч посна илыше-влакым савыраш манын, мый закон деч посна илыше-влаклан закон деч посна илыше гай лийынам,
22 вийдыме-влакым савыраш манын, вийдыме-влаклан вийдыме гай лийынам. Кеч южыштым кузе-гынат утараш манын, мый чылалан чыла лийынам.
23 Чыла тидым мый Поро Уверлан кӧра ыштем, вет мый шкеат тудын сайжым налнем.
24 Але те огыда пале: таҥасыме верыште ӱчашен куржшо-влак чылан куржыт, но пӧлекым икте налеш. Теат, налаш манын, тыге куржса.
25 Кажне тыршыше чыла шотыштат шкенжым куча: нуно – шӱйшаш вуйшӱдышым налаш манын, а ме – шӱйдымым.
26 Тугеже мый кушко куржмем палыде ом курж, южым арам ом лупшо.
27 Мый, молылан Поро Уверым каласкалыше айдеме, шкежак йӧрдымыш ынем лек, сандене капем индырем да кулыш савырем.
10 ГЛАВА
1-22 Шояк юмылан кумалме деч шижтарымаш. 23 – 11:1 Мом гына ыштеда, чылажымат Юмын чапшым нӧлташ ыштыза.
1 Иза-шольо-влак, чыла ачанан пыл йымалне лиймышт да теҥыз гоч эртымышт нерген тендам палдарыде ынем кодо.357
2 Пыл дене да теҥыз дене нуно чыланат Моисей дене ушнен шогаш тынеш пурталтыныт.
3 Чылан Юмын Шӱлыш пуымо тудо кочкышымак кочкыныт,
4 да чылан Шӱлыш пуымо тудо йӱышымак йӱыныт, вет нуно пеленышт коштшо пылпомышсо кӱ гыч йӱыныт, а кӱжӧ Христос улмаш.
5 Туге гынат нунын кокла гыч шукыракышт Юмылан келшыше лийын огытыл. Тидым ир мландыште пытаралтмышт ончыкта.
6 Тыгеракын, тиде мыланна шижтарымаш лийын: нунын семын ме осаллан сутланыше лийшаш огынал.
7 Нунын кокла гыч южышт семын шояк юмылан ида кумал, тидын нерген «Калык кочкаш-йӱаш шинчын, вара модаш кынелын»358 манын возымо.
8 Нунын кокла гыч южыштын яжарланымышт семын ме яжарланышаш огынал: тыгайже ик кечыште коло кум тӱжем колен.
9 Нунын кокла гыч южыштын тергымышт семын ме Христосым тергышаш огынал: нуно кишке чӱҥгалме дене коленыт.
10 Нунын кокла гыч южыштын ӧпкелымышт семын ида ӧпкеле: нуным пытарыше суксо пуштын.359
11 Чыла тиде нунын дене шижтарымаш семын лийын, а мыланна, пытартыш саманыште илыше-влаклан, туныкташ манын возен кодымо.
12 Сандене, кӧ шкенжын нерген шогем манын шона, тек камвочмо деч шеклана.
13 Тыланда могай тергымашым эрташ логалеш, тидыже айдемын тыглай тергымашыже веле. Юмо ӱшанле, Тудо тыланда вий шутымо деч кугурак тергымашыш логалаш ок пу. Тендам тергыме годым тушеч лекташ корнымат ямдыла, тыге те чытен кертыда.
14 Сандене, йӧратымем-влак, шояк юмылан кумалме деч кораҥ коштса.
15 Мый тыланда шонен моштышо еҥ-влаклан каласкалыме семын ойлем. Мом ойлымем нерген шке шоналтыза.
16 Мемнан благословитлен йӱмӧ чашына, суапландарымашын чашыже, – Христосын Вӱржӧ дене ушнымаш огыл мо? Тодылмо киндына Христосын Капше дене ушнымаш огыл мо?
17 Кинде икте, сандене ме шукын ик кап улына, вет чылан ик кинде деч ужашым налына.
18 Израиль калыкым ончалза: надырлан пуымым кочшо-влакын жертвенникыште ужашышт уке мо?
19 Мом вара мый каласынем? Шояк юмо ала-мо ойыртемалтше улеш манын ойлем мо? Але шояк юмылан пуымо надыр ала-мо ойыртемалтше улеш манын ойлем мо?
20 Уке, мый тидым каласынем: чын Юмым палыдыме еҥ-влак надырыштым Юмылан огыл, а ия-влаклан пуат. А тендам ия дене ушнышым ынем уж.
21 Те Господьын чашыж гыч йӱыда гын, ия-влакын чашышт гыч йӱын огыда керт, да Господьын ӱстелже гыч кочкыда гын, ия-влакын ӱстелышт гыч кочкын огыда керт.
22 Але ме Господьын шыдыжым ылыжтынена? Але ме Тудын деч виянрак улына?
23 «Кеч-мом ышташ эрыкем уло», но чылаже огыл пайдале; «кеч-мом ышташ эрыкем уло», но чылаже огыл туныктен пеҥгыдемда.
24 Тек нигӧ шкаланже пайдам ок кычал, а весылан кычалже.
25 Пазарыште мом ужалат, совестьлан кӧра йодышым пуыде, чыла кочса,
26 вет «Мланде да тушто мо уло, чыла Господьын».360
27 Христослан ӱшаныдыме еҥ тендам уналыкеш ӱжеш, да те кайынеда гын, мом ончыкыда шындат, совестьлан кӧра йодышым пуыде, чыла кочса. –
28 Но иктаж-кӧ тыланда «Тиде – шояк юмылан надырлан пуымо кочкыш» манеш гын, тидым увертарышылан кӧра да совестьлан кӧра тудым ида коч, вет «Мланде да тушто мо уло, чыла Господьын».
29 А мый шке совесть нерген огыл, а весын совестьше нерген ойлем. – Молан вес еҥын совестьше мыйын эрыкемым судитлышаш?
30 Мый кочкышемлан Юмылан тауштем гын, мо верч мый таум ыштем, тудын верч мыйым молан шылталаш?
31 Тугеже, те кочкыда але йӱыда, але мом гына ыштеда, чыла тидым Юмын чапше лӱмеш ыштыза.
32 Иудей-влакланат, эллин-влакланат, Юмын черкыжланат шӱртняш амалым ида пу.
33 Шукын утаралтышт манын, мыят шкаланем огыл, а молылан пайдам кычалын, чыла еҥлан чыла шотыштат йӧрышӧ лияш тыршем.
11 ГЛАВА
2-16 Кумалаш погынымаште вуйым леведме нерген. 17-22 Коринфыште Господьын кас кочкышыжым эртарымаш. 23-26 Господьын кас кочкышыжо. 27-34 Господьын кас кочкышыжым чын огыл кочмаш.
1 Кузе мый Христос семын ыштем, тугак теат мыйын семын ыштыза.
2 Иза-шольо-влак, мыйын чыла туныктымем шарнымылан, мыйын ойлен кодымым шуктен шогымылан мый тендам моктем.
3 Но те палыза, шонем: кажне пӧръеҥлан вуй – Христос, а ӱдырамашлан вуй – пӧръеҥ, а Христослан вуй – Юмо.
4 Кумалмыж але пророкла ойлымыж годым пӧръеҥ вуйым петыра гын, вуйжым намысыш пурта,
5 а кумалше але пророкла ойлышо ӱдырамаш вуйжым ок петыре гын, тудат вуйжым намысыш пурта, тидыже тӱредын нӱжымӧ вуян лийме дене иктак.
6 Ӱдырамаш вуйжым ок левед гын, тек ӱпшымат тӱредыкта. А ӱдырамашлан ӱпым тӱредыкташ але нӱжыкташ вожылмаш гын, тек вуйжым леведеш.
7 Пӧръеҥ вуйжым леведшаш огыл, вет тудо – Юмын тӱсшӧ да чапше. А ӱдырамаш – пӧръеҥын чапше.
8 Вет пӧръеҥым ӱдырамаш деч ыштыме огыл, а ӱдырамашым пӧръеҥ деч ыштыме,
9 да пӧръеҥым ӱдырамашлан огыл, а ӱдырамашым пӧръеҥлан ыштыме.
10 Сандене Суксо-влаклан кӧра ӱдырамашын вуйыштыжо пӧръеҥын власть йымалне улмым ончыктышо пале лийшаш.
11 Туге гынат Господь ончылно пӧръеҥат ӱдырамаш деч посна, ӱдырамашат пӧръеҥ деч посна уке:
12 кузе ӱдырамашым пӧръеҥ деч ыштыме, тугак пӧръеҥат ӱдырамаш деч шочеш, но чылажат – Юмо деч.
13 Шке шоналтыза: вуйым леведде, Юмылан кумалаш ӱдырамашлан йӧра мо?
14 Пӧръеҥ кужу ӱпан гын, тудлан тиде намыс, а ӱдырамаш кужу ӱпан гын, тудлан тиде чап манын, пӱртӱс тендам шке ок туныкто мо?
15 Ӱдырамашлан кужу ӱпым леведышлан пуымо.
16 А иктаж-кӧ тидын нерген ӱчашаш шона гын – мемнан нимогай вес йӱлана уке, Юмын черкыж-влакынат уке.
17 Нине каҥашым пуымем годым иктылан мый тендам ом мокто: тендан погынымашда деч эҥгекше пайда деч шукырак.
18 Эн ондак каласынем: кунам те черке погынымашым эртареда, икте-весе ваштареш шогышо тӱшкалан шелалтыда манын, мый колынам. Тыште мыняр-гынат чын улмылан мый ӱшанем.
19 Вет тендан коклаште тӱрлӧ ой лийшаш, тыге тергымашым чытен кертше-влак тендан коклаште почылтыт.
20 Тыгеже, кунам те пырля погынеда, тидым Господьын кас кочкышыжым эртарымаш манаш ок лий.
21 Вет те кажныже шке кочкышдам кочкаш вашкеда, тыге иктыже шужышо кодеш, весыже утымеш йӱэш.
22 Але те мӧҥгыштыда кочкын-йӱын огыда керт? Ала Юмын черкыжым огыда шотло да укеан-влакым вожылмашке пуртынеда? Тыланда мом каласаш? Тендам мокташ мо? Тидлан ом мокто!
23 Господь деч пален налмем дене мый тендам палдаренам: Господь Иисусым ужалыме йӱдым Иисус кидышкыже киндым налын,
24 Юмылан тауштен, тодылын да каласен: «Налза, кочса: тиде тендан верч тодыл пуымо Мыйын Капем. Мыйым шарнен, тыге ыштыза».
25 Кас кочкыш деч вара чашым тугак налын да каласен: «Тиде чаше – Мыйын Вӱрем гоч пуымо у сугынь. Кунам тушеч йӱыда, Мыйым шарнен, эре тыге ыштыза».
26 Кунам гына тиде киндым кочкыда да тиде чаше гыч йӱыда, Господьын толмешкыже, те Тудын колымыжым увертареда.
27 Тыгеракын, кӧ йӧрдымын тиде киндым кочкеш да Господьын чашыж гыч йӱэш, тудо Господьын Капше да Вӱржӧ ваштареш титакыш пура.
28 Тиде киндым кочмо деч ончыч да тиде чаше гыч йӱмӧ деч ончыч айдеме шкенжым тергышаш.
29 Вет кӧ, Господьын Капше да чыла моло коклаште ойыртемым ужде, йӧрдымын кочкеш да йӱэш, тудо кочмыж-йӱмыж дене шкаланже судитлымашым конда.
30 Сандене тендан коклаште вийдыме ден черле ятыр уло да шагал огыл колен.
31 Ме шкенам шке тергена гын, судитлыме огына лий ыле.
32 А мыланна тӱня дене пырля титаканыш лукталташ огыл манын, Господь мемнам судитла да тӧрлата.
33 Сандене, иза-шольым-влак, кас кочкышым ышташ погынымыда годым икте-весыдам вучыза.
34 Погынымыда тыланда титаканыш лекмым ынже кондо манын, кӧ шужен гын, тек мӧҥгыштыжӧ кочкеш. Моло паша шотышто тендан деке мийымекем кӱштен каласем.
12 ГЛАВА
1-11 Святой Шӱлышын пуымо тӱрлӧ моштымаш. 12-31 Кап икте, а ужашыже шуко.
1 Иза-шольо-влак, Святой Шӱлышын пуымо тӱрлӧ моштымаш шотышто тендам палыдымым ынем кодо.
2 Кунам те чын Юмым але пален огыдал, йылмыдыме шояк юмо деке пуйто вӱден наҥгайыме гай коштында манын паледа.
3 Садлан палашда ойлем: Юмын Шӱлыш дене ойлышо айдеме Иисусым ок карге, да Святой Шӱлыш деч посна нигӧ Иисусым Господь манын ок керт.
4 Шӱлышын пуымо моштымаш тӱрлӧ лиеш, а Шӱлыш икте.
5 Служитлыме пашат тӱрлӧ лиеш, а Господь икте.
6 Ыштымаш тӱрлӧ лиеш, а чылалан чыла тидым ыштыктыше Юмо икте.
7 Чылалан пайда лийже манын, Шӱлыш кажне айдеме гоч тӱрлын палдырна.
8 Иктылан Шӱлыш гоч ушан шомак пуалтеш, весылан тиде Шӱлыш гочак – шинчымаш шомак,
9 иктылан тиде Шӱлышак ойыртемалтше кугу ӱшанымашым пуа, весылан тиде Шӱлышак – паремден моштымашым.
10 Иктылан чудым ышташ вий пуалтеш, весылан – пророкла ойлымаш, иктылан – шӱлыш-влакым ойыркален моштымаш, весылан – тӱрлӧ йылме, южылан – нине йылмым умылтарымаш.
11 Чыла тидым ик Шӱлышак ышта. Тудо кажне айдемылан шке шонымыж семын моштымашым пуа.
12 Кап икте гынат, шуко ужашыже уло, да ик капын ужашыже шуко гынат, чыла пырля ик капым ыштат. Христос денат тыгак.
13 Ме чылан, иудей але эллин, кул але эрыкан, тудо ик Шӱлыш гочак ик кап лияш тынеш пуртымо улына, да чылан тудо ик Шӱлыш денак темалтше улына.
14 Капат икте гыч огыл, а шуко ужаш гыч шога.
15 «Мый кид омыл да сандене капын омыл» манын, йол каласа гынат, тудо капын ужашыже огыл мо?
16 «Мый шинча омыл да сандене капын омыл» манын, пылыш каласа гынат, тудо капын ужашыже огыл мо?
17 Уло кап шинча гын, мо дене колеш? А уло кап пылыш гын, мо дене пушым шижеш?
18 Но Юмо чыла ужашым шонымыж семын вераҥден, капыште кажныжлан шке вержым пуэн.
19 А чылажат ик ужаш гына лиеш ыле гын, кушто капше лиеш ыле?
20 Но теве ужаш шуко, а кап икте.
21 Шинча кидлан «Тый мыланем от кӱл» манын каласен ок керт, але вуй йоллан – «Тый мыланем от кӱл».
22 Мӧҥгешла, капын кудо ужашыже-влак моло деч начарракла койыт, нуно эн кӱлешан улыт.
23 Капын кудо ужашыже чапым шагал сулышыла коеш, тудым ме поснак сайын авыралына.
24 Мемнан ончыкташ йӧрдымӧ ужашна-влакым поснак келшышын леведына, а ончыкташ йӧрышӧ ужашна-влаклан тиде ок кӱл.
25 Но капыште посна ужашла коклаште икте-весе ваштареш шелалтмаш ынже лий, а чыла ужаш ик семын икте-весышт верч тыршышт манын, Юмо капын ужашыж-влакым иктыш ушымыж годым изинрак чапланыше ужаш-влаклан поснак кугу чапым пуэн.
26 Ик ужаш орлана гын, тудын дене пырля чыла ужаш орлана, ик ужаш чаплана гын, тудын дене пырля чыла ужаш куана.
27 Те Христосын капше улыда, да тендан кокла гыч кажныже – тудын ужашыже.
28 Южыштым Юмо Черкыште посна пашалан шогалтен: иктыштым Апостоллан, весыштым – пророклан, кумшыштым – туныктышылан, адакшым южыштлан чудым ышташ вийым, южыштлан – паремден моштымашым, полшен моштымашым, вуйлатен кертмым але тӱрлӧ йылмым пуэн.
29 Чылан мо Апостол улыт? Чылан мо пророк улыт? Чылан мо туныктышо улыт? Чылан мо чудым ыштат?
30 Чылан мо паремден моштат? Чылан мо палыдыме йылме дене ойлат? Чылан мо йылме-влакым умылтарен моштат?
31 Кугурак моштымашым Юмо деч налаш тыршыза. Кызыт мый тыланда эшеат чаплырак корным ончыктем.
13 ГЛАВА
1-13 Йӧратымаш.
1 Мый айдеме да суксо йылме дене ойлем гынат, но йӧратымашем уке гын, тугеже йоҥгышо той семӱзгар але шергылтше кимвал веле улам.
2 Лийын кертеш, мыйын пророкла ойлен моштымашем уло, чыла тайным палем да мыйын чыла шинчымашем уло, лийын кертеш, курык-влакым вашталтен шындаш ситыше ӱшанымашем уло, но йӧратымашем уке гын, тугеже мый нимо омыл.
3 Мый уло погем пуэден пытарем да капем йӱлалташ пуэм гынат, но йӧратымашем уке гын, тыште мылам нимогай пайда уке.
4 Йӧратымаш кужун чытыше да поро, йӧратымаш ок кӧране, йӧратымаш ок моктане, ок кугешне,
5 торжан ок ыште, шкаланже пайдам ок кычал, ок шыдешке, осалым шарнен ок иле,
6 чын огыллан ок куане, а чынлан йывырта,
7 чыла леведеш, чылалан361 ӱшана да ӱшанен вуча, чыла чыта.
8 Йӧратымаш нигунам ок пыте, а пророкла ойлымаш чарна, палыдыме йылме дене ойлымаш шыплана, шинчымаш пыта.
9 Вет мемнан шинчымашна тичмаш огыл да пророкла ойлымашна тичмаш огыл,
10 а тичмаш толмо годым тичмаш огылжо пыта.
11 Кунам мый йоча лийынам, йочала ойленам, йоча семын шоненам, йоча семын ушем кучылтынам, а кунам кушкын шуынам, тунам йоча годсо деч кораҥынам.
12 Кызыт ме пуйто раш огыл тӱсым воштончышышто ужына, а тунам шинчаваш ончен ужына. Кызыт мый тичмашын огыл палем, а Юмо мыйым палыме семынак тунам тичмашын палаш тӱҥалам.
13 А тыгеже нине кумыт эре лийыт: ӱшанымаш, ӱшанен вучымаш, йӧратымаш, но нунын кокла гыч эн кугужо – йӧратымаш.
14 ГЛАВА
1-25 Пророкла ойлен да палыдыме йылме дене ойлен моштымаш. 26-40 Черкын погынымаштыже радамым аралыме нерген.
1 Йӧратымашке шуаш тыршыза, но Святой Шӱлышын пуымо тӱрлӧ моштымашлан, поснак пророкла ойлымылан кумылаҥза.
2 Вет кӧ палыдыме йылме дене ойла, еҥ-влаклан огыл, а Юмылан ойла, вет тудым нигӧ ок умыло, тайным Шӱлыш дене ойла.
3 А кӧ пророкла ойла, еҥ-влаклан ойла: туныктен пеҥгыдемда, кумылаҥда, лыпландара.
4 Кӧ палыдыме йылме дене ойла, ойлымыжо дене шкенжым туныктен пеҥгыдемда, а кӧ пророкла ойла, ойлымыжо дене черкым пеҥгыдемда.
5 Те чыланат палыдыме йылме дене ойлыза манын, мый шонем, но пророкла ойледа гын, эшеат сай шонем. Палыдыме йылме дене ойлымо шомак черкым туныктен пеҥгыдемдаш манын ок умылтаралт гын, тугеже пророкла ойлышо еҥ – палыдыме йылме дене ойлышо деч кугурак.
6 Ынде, иза-шольо-влак, тендан деке мием да палыдыме йылме дене ойлем гын, да мыйын мутыштем почмашат, шинчымашат, пророкла ойлымашат, туныктымашат уке гын, тыланда могай пайдам кондем?
7 Тыгак йӱкым лукшо чондымо ӱзгар, кеч шиялтыш але кӱсле лийже, посна йӱкым ок лук гын, тудын дене мом шоктымым кузе палаш лиеш?
8 Але пуч йӱкым раш ок лук гын, кӧ кредалмашлан ямдылалташ тӱҥалеш?
9 Тыгак теат, йылмыда дене умылаш лийдыме мутым луктыда гын, мом ойлымыдам кузе пален налыт? Те мардежлан веле ойледа.
10 Тӱняште мыняр тӱрлӧ йылме уло, мый ом пале, но нунын коклаште нимом ончыктыдымо иктат уке.
11 А мут-влакын мом ончыктымыштым мый ом пале гын, ойлышылан мый йот еҥ улам, да ойлышат мылам йот улеш.
12 Те Святой Шӱлышын пуымо тӱрлӧ моштымашлан кумылаҥында гын, черкым пеҥгыдемдашлан нунын дене пойдаралташ тыршыза.
13 Сандене палыдыме йылме дене ойлышо еҥ умылтарен моштымым тек сӧрвален кумалеш.
14 Мый палыдыме йылме дене кумалам гын, мыйын шӱлышем кумалеш гынат, ушемже саска деч посна кодеш.
15 Мом ышташ? Мый шӱлыш дене кумалаш тӱҥалам, уш денат кумалаш тӱҥалам. Мый шӱлыш дене мураш тӱҥалам, уш денат мураш тӱҥалам.
16 Тый Юмым шӱлышет дене веле мокташ тӱҥалат гын, погынымашыш толшо шагал палыше еҥ таум ыштыметлан кузе «аминь» манын каласа? Тудыжо тыйын ойлыметым ок умыло вет.
17 Тый порын тауштет, но весылан тиде нигузе ок полшо.
18 Мый палыдыме йылме дене тендан чыланда деч шукырак ойлем, тидлан Юмемлан тауштем.
19 Но черкыште молымат туныкташ манын, шуко тӱжем мутым палыдыме йылме дене ойлымешке, шке ушем дене вич шомакым каласынем.
20 Иза-шольо-влак, ушда дене йоча гай ида лий. Осаллык шотышто аза гай лийза, а уш дене – кушкын шушо.
21 Законышто возымо: «Вес йылме дене ойлышо-влак гоч, йот калыкын шомакше дене тиде калыклан ойлаш тӱҥалам, но тунамат Мыйым огыт колышт, манеш Господь».362
22 Тыгеже, палыдыме йылме-влак ӱшаныше-влаклан огыл палдарыше пале улыт, а ӱшаныдыме-влаклан. Но пророкла ойлымаш ӱшаныдыме-влаклан огыл палдарыше пале, а ӱшаныше-влаклан.
23 Пӱтынь черке иктыш погынымо годым чыланат палыдыме йылме дене ойлаш тӱҥалыт гын, да шагал палыше еҥ але ӱшаныдыме-влак погынымашке пурат гын, тугеже тендан ушда каен манын, огыт каласе мо?
24 А чылан пророкла ойлат да ӱшаныдыме але шинчымаш деч посна кодшо еҥ пура гын, тудын титакшым чылан ончыктат, тудым чылан лончылат,
25 да тудын шӱмеш шылтымыже тӱжвак лектеш. Тунам тудо кумык возеш, Юмылан вуйым сава да ойла: «Юмо чынжымак тендан дене».
26 Кузе вара, иза-шольо-влак? Погынымыда годым тендан кокла гыч кажныдан муро, туныктымаш але почмаш, йылме але тудым умылтарымаш уло – чыла тиде тек черкым пеҥгыдемдашлан лиеш.
27 Палыдыме йылме дене ойлышо лийыт гын, тек кокыт, эн шукыжо кумыт ойла, тек нуно черет дене ойлат, икте тек умылтара.
28 А умылтарыше уке гын, тек черкыште нуно шып лийыт, шкаланышт да Юмылан ойлышт.
29 Пророк-влак кокла гычат тек кок але кум еҥ ойла, а молышт тек ойлымыштым лончылат.
30 Но тушто шинчыше-влак кокла гыч иктаж-кудыжлан Юмо деч почмаш лиеш гын, икымше ойлышо шып лийже.
31 Чылан тунемышт да кумылаҥышт манын, икте-весе почеш те чыланат пророкла ойлен кертыда.
32 Пророк-влакын шӱлышышт пророк-влакым колыштыт,
33 вет Юмо шот деч посна ыштымын Юмыжо огыл, а тыныслыкын. Святой-влакын чыла черкыштышт тыге лиеш.
34 Тек тендан ӱдырамашда-влак черкыште шып лийыт, нуно ынышт ойло, мутым колыштшаш улыт, законат тыге ойла.
35 Нуно иктаж-молан тунемнешт гын, тек тидын нерген мӧҥгыштышт марийышт деч йодыт, вет ӱдырамашлан черке погынымаште ойлаш намыс.
36 Але Юмын шомак тендан деч лектын? Але тендан деке веле шуын?
37 Иктаж-кӧ шкенжым пророклан шотла але Святой Шӱлыш деч моштымашым налынам шона гын, тудо палышаш: мом мый тыланда возем, тиде Господьын кӱштымыжӧ.
38 А кӧ тидым ок умыло, тек ок умыло.363
39 Тугеже, иза-шольо-влак, пророкла ойлымылан кумылаҥза, палыдыме йылме дене ойлашат ида чаре,
40 но тек чылажат келшышын да радамын лиеш.
15 ГЛАВА
1-11 Христосын ылыжмыже. 12-34 Колышо-влакын ылыжмышт. 35-58 Ылыжмаш деч варасе кап.
1 Иза-шольо-влак, мый тыланда Поро Уверым каласкаленам, а те тудым шӱмышкыда пыштенда, тудын негызыштыже пеҥгыдын шогеда да, могайым мый тудым тыланда увертаренам, тугайым кучеда гын, тудын гочак утаралтыда –
2 арам огыл те ӱшаныше лийында гын, тыге лиеш. Тиде Поро Уверым тыланда шарныктем.
3 Молан мыйымат туныктеныт, тудым тыланда эн ондак туныктенам: Христос мемнан языкна верч колен, тидыже Возымаште каласыме семын лийын.
4 Тудым тоеныт да Возымаште каласыме семынак кумшо кечын ылыж кынелын,
5 Кифалан кончен, вара латкок Апостоллан.
6 Тылеч вара вич шӱдӧ утла иза-шольылан иканаште кончен, нунын кокла гыч шукыракышт кызытат илат, а южышт коленыт.
7 Вара Иаковлан, туддеч вара чыла Апостоллан кончен.
8 А чыла деч вара мыланем, луктын шумо гайлан, кончен.
9 Мый Апостол-влак кокла гыч эн изиже улам да Апостол маналташ ом йӧрӧ, вет Юмын черкыжым поктылынам.
10 Но кӧ улам, Юмын порылыкшо дене тудо улам. Тудын мылам ончыктымо порылыкшо арам лийын огыл: чыла моло Апостол деч шуко пашам ыштенам – чынжым, тидым мый огыл ыштенам, а Юмын мый денем улшо порылыкшо.
11 Тугеже ме чылан – мыят, нунат – тыгак увертарена, да теат тыгак ӱшаненда.
12 А колымаш гыч ылыжын манын, Христос нерген увертаралтеш гын, кузе тендан кокла гыч южышт колымаш гыч ылыж кынелмаш уке манын ойлен кертыт?
13 Колымаш гыч ылыжмаш уке гын, Христосат ылыжын огыл.
14 А Христос ылыжын огыл гын, мемнан каласкалыме увернат арам, тендан ӱшанымыдат арам,
15 адакшым ме Юмо нерген шоякым каласкалышыш лектынна, вет Христосым Тудо ылыжтен манын, чын ваштареш ойлена. Колышо-влак ылыжтыме огыт лий гын, тугеже Христосым Юмо ылыжтен огыл.
16 Вет колышо-влак огыт ылыж гын, Христосшат ылыжын огыл.
17 А Христос ылыжын огыл гын, тендан ӱшанымыда арам, те але шкендан языкыштыда улыда,
18 да Христослан ӱшанен колышо-влакат пытеныт.
19 А ме ӱшанен вучымынам тиде илыш жаплан гына Христос ӱмбаке пыштенна гын, тугеже чыла еҥ дечат пиалдыме улына.
20 Но Христос колымаш гыч ылыж кынелын, колышо-влак кокла гыч икымше.
21 Колымаш айдеме гоч гын, тыгеже колышо-влакын ылыжмыштат айдеме гоч лийын.
22 Кузе Адам гоч чылан колат, тыгак Христос гоч чылан илышым налыт,
23 но кажне шке черетше дене: тӱҥалтышлан Христос, вара Тудын толмыж годым Христосын еҥже-влак.
24 А вара, кунам Тудо чыла вуйлатымашым, чыла властьым да вийым пытара да Кугыжанышым Юмылан, Ачалан, пуа, тунам мучаш лиеш.
25 Чыла тушманым шке йол йымакыже пыштымешке, Тудлан кугыжаланаш кӱлеш.
26 Пытартыш тушман семын колымаш пытарыме лиеш.
27 «Юмо чылажымат Тудын йол йымакыже пыштен»,364 но чылажымат Тудын кид йымакыже пуэн манын, Возымаш ойла гынат, раш: Тудлан чылажымат кид йымакыже Пуышыжо Тудын кид йымалныже огыл.
28 А кунам чыла Тудын кид йымаке пуымо лиеш, тунам Эрге Шкежат кид йымаке Пуышын кидше йымаке Шкенжым пуа. Тунам Юмо чылаштат чыла лиеш.
29 Колышо олмеш тынеш пурышо еҥ-влак мом ыштат? Колышо-влак йӧршынат огыт ылыж гын, молан вара колышо-влак верч тынеш пурат?
30 Молан меат шагат еда шкенам орлыклан пуэна?
31 Мый кече еда колымаш тӱрыштӧ улам. Тидым, иза-шольо-влак, Господьна Христос Иисус ончылно тендан моктымыда дене365 товатлем.
32 Мый Ефесыште янлык-влак ваштареш айдемын тыглай амалже дене гына кучедалынам гын, мылам могай пайда? Колышо-влак огыт ылыж гын, «кочкаш-йӱаш тӱҥалына, вет эрла садак колена».366
33 Йоҥылыш ида лий: «Уда йолташ-влак поро койышым локтылыт».
34 Айык шонымашан лийза, чын корныш пӧртылза да языкым ида ыште. Вет тендан кокла гыч южышт Юмым огыт пале. Тыланда вожылашда ойлем.
35 Иктаж-кӧ ала йодеш: «Колышо-влак кузе ылыжыт, да капышт могай лиеш?»
36 Шонен моштыдымо! Тыйын ӱдымет ок коло гын, тудо ылыжын ок керт.
37 Тый ӱдымет годым ончыкылык капым огыл, а пырчым, мутлан, шыдаҥым але иктаж весым гына ӱдет.
38 Но Юмо шонымыж семын тудлан капым пуа, да кажне пырчылан – шке капым.
39 Чыла чонанын капышт икгай огытыл: айдемын капше ик тӱрлӧ, вольыкын – вес тӱрлӧ, колын – ик тӱрлӧ, кайыкын – вес тӱрлӧ.
40 Уло пылпомышсо кап да мландӱмбалнысе кап, но пылпомышсын чапше ик тӱрлӧ, мландӱмбалнысын – вес тӱрлӧ.
41 Кечын йолгалтмыже ик тӱрлӧ, тылзын – вес тӱрлӧ, шӱдыр-влакын – эше вес тӱрлӧ, да йолгалтмышт дене шӱдыр-влак икте-весышт деч ойыртемалтыт.
42 Колышо-влак ылыжме годымат тыгак лиеш: ӱдалтеш шӱймашке, кынелеш шӱйдымашке,
43 ӱдалтеш чап деч посна, кынелеш чапланен, ӱдалтеш ал деч посна, кынелеш вий дене,
44 ӱдалтеш чон дене илыше кап, кынелеш шӱлыш дене илыше кап. Чон дене илыше кап уло, шӱлыш дене илыше капат уло.
45 Тыге возымо: «Икымше айдеме, Адам, илыше чон лийын»,367 а пытартыш Адам – илышым ыштыше шӱлыш.
46 Но ончыч шӱлышан огыл, а чонан лийын, вара шӱлышан.
47 Икымше айдеме – мланде гыч, рок гыч улмаш, кокымшо айдеме – пылпомыш гыч Господь.
48 Рок гыч лийше айдеме могай улмаш, рок гыч лийше-влак чылан тугай улыт, да пылпомыш гыч толшо могай, пылпомышын чылан тугай улыт.
49 Кузе ме рок гыч лийше айдемын сынан лийынна, тугак пылпомыш гыч Толшын сынанат лийына.
50 Но тудым, иза-шольо-влак, ойлем: кап ден вӱр Юмын Кугыжанышын наследникше лийын огыт керт, шӱйшашлыкат шӱйдымылыкын наследникше ок лий.
51 Теве тыланда тайным ойлем: чылан огыл ме колена, но кенета, иктатыштак, пытартыш пуч пуалтыме годым чылан вашталтына.
52 Пуч йӱк шокта, колышо-влак ылыжыт да шӱйдымӧ лийыт, да ме вашталтына.
53 Тиде шӱйшашлыклан шӱйдымылыкыш вӱдылалташ кӱлеш, тиде колышашлыклан – колыдымашке.
54 А кунам тиде шӱйшашлык шӱйдымылыкыш вӱдылалтеш да тиде колышашлык – колыдымашке, Возымашын тиде шомакше тунам шукталтеш: «Колымаш сеҥалтын, колымашым нелме».
55 «Колымаш, кушто тыйын умдет? Тамык‚ кушто тыйын сеҥымашет?»368
56 Колымашын умдыжо – язык, а языкын вийже – закон.
57 А мемнан Иисус Христос Господьна гоч мыланна сеҥымашым пуышо Юмылан тау!
58 Тугеже, йӧратыме иза-шольым-влак, пеҥгыдын, чоткыдын шогыза. Господь дене ушнен ыштыме пашада арам ок лий манын пален, Тудын пашажым эре тыршен шуктыза.
16 ГЛАВА
1-4 Оксам погымаш. 5-12 Ончыкылык миен коштмаш нерген. 13-24 Чеверласыме шомак.
1 Святой-влаклан оксам погымо нерген тидым ойлем: кузе мый Галатийысе черкылаште ышташ кӱштенам, теат тугак ыштыза.
2 Мийымекем погаш ынже кӱл манын, тендан кокла гыч кажныже арнян икымше кечынже кертмыж семын мӧҥгыштыжӧ оксам ӧрдыжкӧ пыштен аныклыже.
3 А кунам мый тендан деке мием, кӧмытым те ойырен налыда, нуным Иерусалимыш пӧлекдам наҥгаяш серыш-влак дене колтем.
4 Мыланемат тарванаш амал лиеш гын, нуно мый денем пырля каен кертыт.
5 Македонийым эртымеке, тендан деке мием – вет мый Македоний гоч каем.
6 Мый тендан дене ала иктаж-мыняр жап лиям, теле мучкат лийын кертам. Вара, кеч-кушко каем гынат, те мыйым ужатен кертыда.
7 Кызыт тендам эртен кайышыла веле ынем уж, Господь йӧным ышта гын, шукырак жап тендан дене лийнем.
8 Но Ефесыште мый Витлыгече пайрем марте лиям.
9 Мылам кугу да кумда омсам почмо, да ваштареш шогышо-влакат шукын улыт.
10 Тимофей мия гын, тудлан тендан дене нимо деч лӱдшаш ынже лий манын шекланыза, вет тудо мыйын семынак Господьын пашажым ышта.
11 Тыгеже тудым шотлыдымо нигӧ ынже лий, мый декем мӧҥгеш тыныслык дене ужатыза. Мый тудым иза-шольо-влак дене пырля вучем.
12 А Аполлос иза шотышто, мый тудым иза-шольо-влак дене пырля тендан деке мияш пешак йодынам, но кызыт ынеж мий.369 А кунам йӧн лектеш, тунам мия.
13 Шекланен шогыза, ӱшанымаштыда пеҥгыде лийза, лӱддымӧ, виян лийза.
14 Мом те ыштеда, чылажымат йӧратен ыштыза.
15 Иза-шольо-влак, те Стефаным да мӧҥгысыж-влакым паледа, нуно Ахаийыште мемнан пашанан тӱҥалтыш саскаже улыт, святой-влаклан пашам ышташ шкеныштым ойыреныт. Йодам:
16 теат тыгай-влакын да нунын дене пырля пашам ыштыше да тыршыше-влакын мутыштым колыштшо лийза.
17 Мый Стефанын, Фортунатын да Ахаикын толмыштлан куанем. Те тыште уке улыда гынат, нуно мыланем тендан олмеш улыт.
18 Нуно мыйынат, тенданат кӧргӧ шӱлышым лыпландареныт. Тыгай-влакым аклыза.
19 Асийысе черке-влак тыланда саламым колтат, Акила ден Прискилла да нунын пӧртыш погынышо черке тыланда Господь дене ушнымаште шокшо саламым колтат.
20 Чыла иза-шольо тыланда саламым колта. Святой шупшалмаш дене икте-весыдам саламлыза.
21 Мый, Павел, тиде саламлымашым шке кидем дене возем.
22 А иктаж-кӧ Господь Иисус Христосым ок йӧрате гын, тек ойырен кораҥдыме лийже. Мемнан Господьна, тол!370
23 Господь Иисус Христосын порылыкшо тендан дене лийже.
24 Христос Иисус дене ушнымаште тек мыйын йӧратымашем чыландан дене лийже. Аминь.
СВЯТОЙ АПОСТОЛ ПАВЕЛЫН КОРИНФЯН-ВЛАКЛАН КОЛТЫМО КОКЫМШО СЕРЫШЫЖЕ
1 ГЛАВА
1-2 Саламлымаш. 3-11 Юмын пуымо лыпландарымашлан таум ыштымаш. 12 – 2:4 Павелын толмыжо варалан кодеш.
1 Юмын эрыкше371 почеш Иисус Христосын Апостолжо лийше Павел да Тимофей иза деч Юмын Коринфысе черкыжлан да уло Ахаийысе чыла святой еҥлан.
2 Мемнан Юмо Ачана деч да Господь Иисус Христос деч тыланда порылык да тыныслык лийже.
3 Мемнан Господьна Иисус Христосын Юмыжо да Ачаже, чаманыше Ача, чыла лыпландарымашын Юмыжо моктымо лийже.
4 Тудо мемнам кеч-могай нелылык годымат лыпландара, тыгеракын, могай лыпландарымаш дене Тудо шкенам лыпландара, меат кеч-могай нелылыкыште улшо-влакым тугай лыпландарымаш денак лыпландарен кертына.
5 Кузе Христосын орланымыже мыланна шукемеш, тугак лыпландарымашат Христос гоч мыланна шукемеш.
6 Ме йӧсланена гын, тыланда лыпландарымаш да утарымаш лийже манын йӧсланена. Могай йӧсланымашым ме чытена, теат тугайымакым чытеда гын, Юмо тыланда утарымашым пуа.
7 Тендан нерген мемнан ӱшанна пеҥгыде. Мыланна лыпландарымаш пуалтеш гын, тыланда лыпландарымаш да утарымаш толышт манын лиеш. Ме палена: кузе те мемнан орланымашке ушнеда, тугак лыпландарымашкат ушнеда.
8 Иза-шольо-влак, Асийыште мыланна логалше нелылык нерген тендам палдарыде ынена кодо. Ме моткоч чот, вий шутымо деч утларак кугу нелылыкыш логалынна ыле, илен кодашат ӱшаннам йомдаренна,
9 колымашлан судитлыме улына манын шоненна. Ме шкаланна огыл, а колышо-влакым ылыжтыше Юмылан ӱшанышаш улына, сандене тыге лийын.
10 Юмо тыгай колымаш лӱдыкшӧ гыч мемнам утарен да утара. Теат мемнан верч кумалмыда дене мыланна полшеда гын, Тудо мемнам ончыкыжымат утараш тӱҥалеш манын, ме Тудлан ӱшаннам пыштенна.
11 Тыгеже шуко еҥын кумалмыштлан кӧра мыланна ыштыме порылык верч Юмылан шукын таум ыштат.
12 Теве мо дене кугешнена: тиде тӱняште да поснак тендан коклаште ме айдеме уш-акыл почеш огыл, а Юмын порылыкшо почеш, Юмылан келшыше поро чон да яндарлык дене иленна манын, шке совестьна таныкла.
13 Ме тыланда весым огыл, а мом те лудыда, мом те умыледа, тудым веле возена. Те мемнам икмыняр ынде умыленда, но мучаш марте тидым ыҥледа манын ӱшанымем шуэш:
14 Господьна Иисусын кечынже те мемнан дене кугешнеда, меат тендан дене кугешнена.
15 Тиде ӱшан дене мый тендан деке ончычак мийынем ыле. Те Юмо деч кокымшо гана порылыкым налза манын шоненам.
16 Македонийыш кайымем годым тендан деке пураш да Македоний гыч угыч тендан деке толаш шоненам, а те мыйым Иудейыш ужатен колтеда ыле.
17 Тыге шонымем дене шоналтыде ыштенам мо? Але мый мом ыштышашым кап ден чон йодмо почеш шонен пыштем мо? Ойлем мо ик жапыштак «туге, туге», «уке, уке»?
18 Юмо ӱшанле: мом ме тыланда ойленна, ик жапыштак «туге» да «уке» лийын огыл.
19 Мемнан – мыйын, Силуанын да Тимофейын – тендан коклаште каласкалыме Юмын Эрге Иисус Христос дене «туге» да «уке» лийын огыл, Тудын дене «туге» лийын.
20 Вет Юмын чыла сӧрымыжӧ – Тудын дене «туге» да Тудын дене «аминь». Сандене Юмылан мемнан гоч чапландарымаш лиеш.
21 Мемнанат, тенданат Христос дене ушнымынам пеҥгыдемдышыже да мемнам шӱрен палемдышыже – тиде Юмо.
22 Тудак мемнам палемден, шӱмышкына залог шотеш Шӱлышым пуэн.
23 Мый тендам чаманымемлан кӧра але марте Коринфыш миен омыл, тидым таныклаш Юмым ӱжам да чонем дене товатлем.
24 Туге гынат ме тендан ӱшанымыдам шкенан кид йымалне ынена кучо, а куаныше лияшда ме тендан дене пырля ыштена, вет тендан ӱшанымашда пеҥгыде.
2 ГЛАВА
5-11 Языкшылан ойгырышо еҥын титакшым кудалтымаш. 12-17 Христос сеҥымашым пуа.
1 Мый тыге шонен пыштенам: тендан деке адак ойго дене ом мий.
2 Мый тендам ойгандарем гын, кӧ мыйым куандара? Тудак огыл мо, кӧм мый ойгандаренам?
3 Кӧмыт верч мылам куанаш кӱлеш, толмекем, нунын деч ойгым налаш огыл манын, мый тыге тыланда возенам. Мыйын куанем тенданат куанда манын, чылаланда ӱшанем.
4 Кугу нелылык да шыгыремдыме шӱм дене мый, шуко шинчавӱдым йоктарен, тыланда возенам. Мый тендам ойгандараш возен омыл, а тендам уло чон дене йӧратымем умылыза манын шоненам.
5 А кӧ ойгандарен гын, мыйым огыл ойгандарен, кунар гынат – утыждене шуко ынем каласе – тендам чыландам ойгандарен.
6 Тыгай еҥлан тендан кокла гыч шукыштын мут кучыктымышт сита,
7 тугеже, пеш кугу ойго тудым ынже авалте манын, ынде титакшым кудалташ да лыпландараш кӱлеш.
8 Сандене йодам: угычын тудым йӧратен илыза.
9 Тендам тергаш да те чыла шотыштат мут колыштшо улыда мо манын палашак мый тыланда возенам.
10 А те кӧн титакшым кудалтеда гын, тудыным мыят кудалтем. Мыят мом кудалтенам – кудалташ иктаж-мо лийын гын – тудым Христосын лӱмжӧ дене тыланда кӧра кудалтенам.
11 Сатана мемнам ондален ынже сеҥе манын, мый тыге ыштем, вет тудын осал шонымыжо мыланна палыдыме огыл.
12 Троадаш Христосын Поро Увержым каласкалаш толмекем, мылам Господь пашамлан омсам почын улмаш гынат,
13 кӧргӧ шӱлышем лыпланен кертын огыл, вет Тит йолташемым мый муын омыл. Сандене тусо-влак дене чеверласенам да Македонийыш каенам.
14 Христос дене ушнымаште мемнам сеҥымаш дене эре наҥгайыше да чыла вере Христосым палымашын тамле пушыжым мемнан гоч шарыше Юмылан тау!
15 Вет утарымашке кайыше-влакланат, пытымашке кайыше-влакланат ме Христосын тамле пушыжо улына:
16 иктыштлан колымашым кондышо колымаш ӱпш улына, весыштлан – илышым кондышо илыш ӱпш. Кӧ тыгай пашалан йӧра?
17 Шуко еҥ семын ме Юмын шомакшым огына ужалкале, а Юмо деч налме шомакым Юмын ончылно Христос дене ушнен яндар шонымаш дене ойлена.
3 ГЛАВА
1-18 У сугыньлан Павелын служитлымыже.
1 Ме угыч шкенам шке палдараш тӱҥалына мо? Южо еҥ семын ала мыланнат темлыме серыш-влак тыланда але тендан деч кӱлыт?
2 Уке, те шке мемнан серышна улыда, тудым шӱмешна возымо, тудым чыла еҥ пален да лудын кертеш.
3 Христосын серышыже улмыдам шкеак ончыктеда. Тудым мемнан служитлыме пашана дене серыме, чия дене огыл, а илыше Юмын Шӱлышыж дене возымо, кӱ оҥаш огыл, а айдемын шӱм оҥашыже серыме.
4 Юмылан тыгай ӱшанымашна Христослан кӧра мемнан уло.
5 Туге гынат ме нимом шкенан ыштымына манын шотлен огына керт, а мемнан моштымашна Юмо деч.
6 Тудо мемнам У Сугыньын служитлышыже лияш моштышым ыштен. Ме законысо букван служитлышыже огыл, а Шӱлышын служитлышыже улына, вет законысо буква колымашке шукта, а Шӱлыш илышым пуа.
7 Кӱэш возымо да колымашым кондышо буквалан служитлыме пашат чапланен, да Израиль эрге-влак Моисейын чурийышкыже ончен кертын огытыл, вет тудын чурийже йолгалтын – а тиде чапше пытышаш улмаш.
8 Шӱлышлан служитлыме паша утларак чапланыше ок лий мо?
9 Титаканыш лукмылан служитлыме паша чапланен гын, чыныш лукмылан служитлыме паша утларак чаплана.
10 Тудын чапше тугай кугу, ондак чапланыше пашаже тудын дене таҥастарымаште чапланышыла ок кой.
11 Вет пытышашыже чапланен толын гын, тугеже курымашлыкше шуко пачаш виян чаплана.
12 Тыгеракын, тыгай ӱшанен вучымашна уло гын, ме калык ончылно лӱдде ойлена.
13 Пытышашын мучашыжым Израиль эрге-влак ынышт ончо манын, Моисей чурийжым леведын, а ме тыге огына ыште.
14 Но Израиль калыкын ушыжо кӱэмалтын. Тошто сугыньын возымыжым лудмо годым таче кече мартеат саде леведышак кораҥдыде кодеш, вет Христос дене ушнымаште веле тудо кораҥдалтеш.
15 Моисейын законжым лудмо годым леведыш таче мартеат нунын шӱмышт ӱмбалне кия.
16 Но кунам Господь велке савырнат, леведыш налалтеш.
17 Господь – тиде Шӱлыш, а кушто Господьын Шӱлышыжӧ уло, тушто эрык лиеш.
18 А мемнан шӱргыштына леведыш уке. Ме чылан Господьын чапшым пуйто воштончыш гоч ончена, Тудын гай лияш манын, чап гыч чапыш вашталтына; тыге мемнам Господьын Шӱлышыжӧ вашталта.372
4 ГЛАВА
1-15 Шун кӧршӧкысӧ поянлык. 16 – 5:10 Ӱшанымаш дене илымаш.
1 Тыгеракын, Юмын порылыкшо дене тыгай служитлыме пашана уло гын, ме вуйнам огына саке.
2 Ме намысле шолып пашам кораҥденна, ондален огына ыште, Юмын шомакшым огына вашталтыл, а чыным почын увертарена да чын улмынам чыла еҥын совестьыштлан ончыктена.
3 А мемнан каласкалыме Поро Уверна шылтыме гын, пытымашке кайышашлык-влак деч веле шылтыме.
4 Нине ӱшаныдыме-влакын ушыштым тиде курымысо юмо сокырым ыштен. Тыгеракын, Христосын чапше нерген каласкалыше Поро Уверын волгыдыжо нунылан ок йолгалт. Христосшо – [ужаш лийдыме] Юмын тӱсшӧ.
5 Вет ме шкенан нерген огыл увертарена, мемнан уверна теве могай: Христос Иисус – Господь, да Иисуслан кӧра ме тендан тарзыда улына.
6 Пычкемыш гыч волгыдылан йолгалташ кӱштышӧ Юмо шӱмышкына волгыдым пуэн. Тыге Юмын чапшым – Иисус Христосын чурийже гоч йолгалтше чапшым – палымаш мемнам волгалтара.
7 Тиде поянлык мемнан шун атыште уло: тиде кӱдыратле куат мемнан деч огыл, а Юмо деч лектеш манын, еҥ-влак ужшаш улыт.
8 Мемнам чыла могырым шыгыремдат, но ме шыгыремдыме огынал, ӱшаннам йомдарымыла коеш, но ӱшаным огына йомдаре.
9 Мемнам поктылыт, но кудалтен кодымо огынал, мемнам сӱмырал шуат, но пытарыме огынал.
10 Мемнан капыштына Иисусын илышыжат палдырныже манын, ме капыштына Господь Иисусын колымашыжым эре нумалына.
11 Вет ме, илыше-влак, Иисуслан кӧра эре колымашлан пуымо улына, тыге Иисусын илышыжат мемнан колышаш капыштына палдырна.
12 Тугеже мемнан коклаште колымаш ышта, а тендан коклаште – илыш.
13 Мемнан тугай ӱшан шӱлыш уло, могайже нерген возымо: «Мый ӱшаненам, садлан ойленам».373 Тугак меат ӱшанена, сандене ойлена.
14 Палена: Господь Иисусым колымаш гыч Ылыжтыше мемнамат Иисус гоч ылыжта да тендан пелен Шке ончыланже шогалта.
15 Чыла тиде тыланда кӧра ышталтеш, тыгеракын, Юмын порылыкшо эше шукырак еҥ деке шуэш, да тауштымаш, Юмын чапшым нӧлтен, шукемеш.
16 Тыгеже ме вуйнам огына саке. Мемнан «тӱжвал айдемына» лунчырген пыта гынат, «кӧргӧ айдемына» кече гыч кечыш уэмеш.
17 Тиде кӱчык да куштылго орланымашна мыланна курымашлык чапым висаш лийдымын моткоч шуко конда.
18 Ме шинчалан койшыш огыл, а койдымыш шинчанам нӧлталына, вет шинчалан койшо кӱчык жаплан веле, а койдымо – курымашлык.
5 ГЛАВА
11 – 6:13 Юмо дене сӧрасымаш
1 Ме палена: мландысе мемнан пӧртна, тиде омашна,374 шалатыме лиеш гынат, Юмын пуымо илыме верна уло. Тиде – айдеме кид тӱкныде ыштыме, пылпомышсо, курымашлык пӧрт.
2 Но тыште улмына годым ме, кугун шӱлалтен, пылпомыш гыч пуалтшаш илыме верышкына вӱдылалтмым уло чон дене вучена.
3 Тудын дене вӱдылалтмеке, мыланна чара кодаш огыл ыле.
4 Ме, тиде кап-омашыште улшо-влак, кугун шӱлалтен йӧсланена: ме ынена кудаш, а колышашым илыш авалтыже манын чийынена.
5 Тидланак мемнам Юмо ыштен, Тудо мыланна залоглан Шӱлышым пуэн.
6 Садлан ме эре лӱддымӧ улына. Ме палена: капыште улмына годым ме але Господь дене огынал.
7 Ме ужмо дене огыл, а ӱшаныме дене илена.
8 Ме лӱддымӧ улына, да кап гыч лекмым да Господь деке куснымым сайраклан шотлена.
9 Сандене ме кеч-кушто лийына гынат, тыште але тушто, Тудлан йӧрышӧ лияш чот тыршена.
10 Капыште илымыж годым кажныже мом ыштен, порым але удам, тудлан келшышын налаш манын, ме чылан Христосын судшо ончылан шогалшаш улына.
11 Тыгеже, Господь деч лӱдмашым пален, ме еҥ-влакым ӱшандараш тыршена. А могай улмына Юмылан раш, тиде тендан совестьланат раш манын ӱшанем.
12 Ме шкенам тыланда угычын огына палдаре, а шӱмысӧ дене огыл, тӱжвалсе дене моктаныше-влаклан мом каласашда лийже манын, мемнан дене моктанаш амалым пуэна.
13 Ме шотдымыла койынна гын – Юмылан кӧра, шотан лийынна гын – тыланда кӧра,
14 вет Христосын йӧратымашыже мемнам вуйлата. Ме тыге шонена: икте чылан верчын колен гын, тугеже чылан коленыт.
15 А Тудо чылан верчын колен, тугеже илыше-влак ынде шкаланышт огыл, а нунын верч Колышылан да Ылыжшылан илышаш улыт.
16 Сандене тылеч вара ме нигӧмат айдемын висаже дене огына пале. Ме ондакше Христосым тыге паленна гын, ынде огына пале.
17 Тыгеракын, кӧ Христос дене ушнен шога, тудо – у айдеме, ончычсыжо шеҥгелан кодын, ынде чыла у.
18 Чылажат Юмо деч, Тудо Шкенжын да мемнан коклаште Иисус Христос гоч сӧрасымашым ыштен да сӧрасымашке ӱжмӧ пашам мыланна ӱшанен пуэн:
19 Юмо Христос дене ушнен шоген да тӱня ден Шкеж коклаште сӧрасымашым ыштен, еҥ-влакын сулыкыштым шотыш налын огыл, а мыланна сӧрасыме шомакым пуэн.
20 Тугеже, ме Христосын лӱмжӧ дене колтымо улына, Юмо Шке мемнан гоч темла. Христосын лӱмжӧ дене йодына: Юмо дене сӧрасыза.
21 Христос дене ушнымаште мыланна Юмын ончылно чын ыштыше лияш манын, мемнан верч Юмо языкым палыдыме Христосым языклан кӧра жертвым ыштен.
6 ГЛАВА
14 – 7:1 Ӱшаныше айдеме – Юмын илыме верже.
1 Юмо дене пырля ыштыше улынат, ме тендам сӧрвалена: Юмын порылыкшым налмыда арам ынже лий.
2 Вет Юмо каласа: «Келшыше пагыт годым Мый тыйым колынам, утарыме кечын тылат полшенам».375 Теве ынде келшыше пагыт, теве ынде утарыме кече.
3 Служитлыме пашана шылталыме ынже лий манын, ме нигӧлан да нимо шотышто шӱртньымӧ кӱм огына пыште.
4 Чыла годымат шкенам Юмын служитлышыже семын ончыктена: нелылыкыште, азапыште, шыгыремдылмаште, кыралтмаште,
5 казаматлаште, пудыранчыкыште, неле пашаште, шагал малымаште, пӱтым кучымаште376,
6 арулыкышто, шинчымашыште, шуко чытымаште, порылыкышто, Святой Шӱлышыштӧ, чын йӧратымаште,
7 чын шомакыште, Юмын куатыште – ме чын ыштымын саркуралжым пурла да шола кидыште кучена –
8 чапыште да намысыште, шылталымаште да моктымаште. Мемнам ондалышылан шотлат, но ме чын улына,
9 палыдымылан шотлат, но мемнам палат, колышылан шотлат, но ме теве илена. Мемнам орландарат, но ме пуштмо огынал.
10 Мемнам ойгаҥдарат, а ме куаныше улына, ме йорло улына, но шукым пойдарена, мемнан нимона уке, но чылажат мемнан.
11 Коринфыште илыше-влак, ме тыланда чыла шотыштат тура ойлена, мемнан шӱмна тыланда кумдан почмо.
12 Тыланда мемнан шӱмыштӧ шыгыр огыл, но шкендан шӱмыштыда шыгыр.
13 Шкемын йочамлан ойлымо семын каласем: мыланна тугак пӧртылтыза, теат шӱмдам кумдам ыштыза!
14 Ӱшаныдыме-влак дене пырля йот омыташ ида кычкалт. Чын ыштымын да закондымылыкын мо иктеш лиеш? Волгыдо ден пычкемыш коклаште могай кыл уло?
15 Христос ден Велиар коклаште могай икгайлык? Але ӱшаныше ден ӱшаныдыме коклаште мо иктеш лийын кертеш?
16 Юмын храмже шояк юмо-влак дене кузе пырля лиеш? Те илыше Юмын храмже улыда. Юмо тыге ойлен: «Мый нунын дене илаш да коклаштышт кошташ тӱҥалам. Нунын Юмышт лиям, а нуно Мыйын калыкем лийыт».377
17 Садлан «Нунын кокла гыч лекса, нунын деч ойырлыза, – Господь ойла. – Ару огыл деке ида тӱкнӧ, тунам тендам Шке декем налам».378
18 «Тыланда Ача лиям, а те Мыйын эргым да ӱдырем-влак лийыда», – ойла чыла кучен Ашныше Господь.379
7 ГЛАВА
2-16 Коринфысе-влакын шке йоҥылышышт деч кораҥмыштлан Павелын куанже.
1 Тугеже, йӧратымем-влак, тыгай сӧрымашна-влак улыт гын, ме кап ден чонын да шӱлышын чыла лавырашт деч шкенам эрыктышаш да, Юмо деч лӱдын, святой илыш дене илышаш улына.
2 Шӱмыштыда мыланна верым пуыза! Ме нигӧланат осалым ыштен онал, нигӧланат эҥгекым ыштен огынал, нигӧ дечат пайдам кычалын огынал.
3 Тендам титаклаш огыл тидым ойлем, вет мый ондакат каласенам: те мемнан шӱмыштына улыда, колымаштат, илымаштат пырля лийына.
4 Мый тыланда лӱдде ойлен кертам, тендан дене моткоч кугешнем, лыпланымаш дене темынам, чыла нелылык годымат мый кугу куан дене тич темше улам.
5 Македонийыш толмекына, кап ден чонланна нимогай ласкалык лийын огыл, а чыла шотыштат орлыкым чытенна: тӱжвач – кредалмаш, кӧргыштӧ – лӱдмаш.
6 Но чытен илыше-влакым лыпландарыше Юмо мемнам Титын толмыж дене лыпландарен.
7 Титын толмыжо веле огыл, тудын тендан дене лыпландарымашым налмыжат мемнам лыпландарен. Мыйым ужмо шумыда нерген, мыйын верч ойганымыда да тыршымыда нерген тудо мыланна каласкален, тыгеже мый эшеат утларак куаненам.
8 Серышем дене тендам ойгандаренам гынат, ом ӧкынӧ. Серышемлан кӧра кӱчык жаплан ойгаҥмыдам ужын, тудым колтымемлан ӧкыненам гынат,
9 мый ынде куанем. Мый тендан ойгаҥмыланда огыл куанем, а теве молан куанем: ойгыда тендам языкым касарыктымашке да Юмо деке савырнымашке конден. Вет те Юмо верч ойгаҥында, тыгеже ме тыланда нимогай эҥгекым ыштен огынал.
10 Юмо верч ойгаҥмаш языкым касарыктымашке да Юмо деке савырнымашке конда, тыгак шӧраш лийдыме утарымашке наҥгая, а тиде тӱнясе ойго колымашке наҥгая.
11 Юмо верч ойгаҥмыда мом ыштен, ончалза: могай тыршымым, могай аралалт ойлымым, могай шыдешкымым, могай лӱдмашым, могай ужмышумашым, могай кумылаҥмашым, могай мут кучымашым тендан дене шочыктен! Тыште те чыла шотыштат ару улмыдам ончыктенда.
12 Тугеже, мый тыланда возенам гынат, осалым ыштышылан кӧра але осалым ыштымым чытышылан кӧра огыл, а тендан верч тыршымынам те шкежат Юмын ончылно ужса манын возенам.
13 Тидыже мемнам лыпландарен. Но тиде лыпландарымашлан эшеат кугу куан ешаралтын: Титын куанымыже, вет те чылан тудын шӱм-чон шӱлышыжым куштылемденда.
14 Мый тудлан тендан нерген иктаж-мо шотышто моктен ойленам гын, вожылмашке логалын омыл. Кузе тыланда эре чыным веле ойленна, тугак Тит ончылно моктен ойлымынат чыныш лектын.
15 Могай мут колыштшо те лийында да кузе тудым лӱдын да пагален вашлийында манын шарналтымыж годым тудын шӱмжӧ эшеат утларак тендан велке савырна.
16 Тыланда чыла шотыштат ӱшанен кертам манын куанем.
8 ГЛАВА
1-15 Иерусалимысе христиан-влаклан полышым погымаш. 16-24 Тит да тудын дене пырля коштшо-влак.
1 Иза-шольо-влак, Македонийысе черке-влаклан Юмо могай порылыкым ыштыме нерген тыланда увертарена.
2 Нуно кугу нелылык да тергымашке логалыныт, но нунын куанышт тунар кугу, моткоч йорло улыт гынат, шкеныштыным уло кумылын пуэныт.
3 Нуно шке кумылын, кертмышт семын да кертмышт деч утларакат пуэныт, тидым мый таныклем.
4 Святой-влаклан погымо полышыш шке надырыштым пышташ йӧным нуно мемнан деч чот сӧрвален йодыныт.
5 Мом ме вученна, нуно тидым веле огыл ыштеныт: нуно шкеныштымат пуэныт, ондак Господьлан, а вара, Юмын эрыкше380 почеш, мыланнат.
6 Сандене ме Титым тиде поро пашам тендан дене тӱҥалмыж семынак мучаш марте шукташ йодынна.
7 Кузе те чыла шотыштат поян улыда, – ӱшаныме дене, ойлымо дене, шинчымаш дене, уло тыршымаш дене, мемнам йӧратымыда дене, – тыгак тиде порылык паша денат поян лийза.
8 Кӱштымӧ семын тидым ом ойло, а, молын тыршымышт нерген каласкален, тендан йӧратымашда чын мо манын тергынем.
9 Вет те мемнан Господьна Иисус Христосын порылыкшым паледа: те Тудын йорлылыкшо дене пойыза манын, Тудо, поян, тендан верч йорлештын.
10 Мый тыланда тидлан каҥашым пуэм, тудо тыланда пайдале лиеш – вет кодшо ийынак те моло деч ондак тиде пашам тӱҥалында да тудым моткоч ыштынеда ыле:
11 ынде тиде пашам шуктыза. Те тӱҥалаш кумылан лийында гын, кертмыда семын тудым мучаш марте шуктыза.
12 Вет пуаш кумыл уло гын, айдемын мо улмо гыч пуымыжо келшыше лиеш. Мо тудын уке, тудым огыт йод.
13 Молылан куштылго, а тыланда неле лийшаш огыл, иктӧр лийшаш:
14 кызыт тендан утыда нунын ситыдымыштым темаш, а вара нунын утышт тендан ситыдымашдам темаш лийже, тыге чыла иктӧр лиеш.
15 Возымо семын «Кӧ шуко поген, утыжо лийын огыл, кӧ шагал поген, ситыдымыже лийын огыл».381
16 Титын шӱмыш тендан верч тугаяк тыршымашым пыштыше Юмылан тау.
17 Вет Тит мемнан йодмына дене келшен веле огыл, тудо тугай тыршыше – тендан деке шке кумылын кая.
18 Поро Уверым каласкалымыжлан чыла черкыште моктымо изам тудын дене пырля колтена.
19 Адакшым черке-влак тиде пӧръеҥым мемнан дене пырля полышым наҥгаяш ойыреныт, тиде полышлан ме, Господьын Шкенжынак чапшым нӧлташ да ямде улмыдам ончыкташ манын, пашам ыштена.
20 Тынар кугу пӧлек дене мом ыштымыланна мемнам нигӧ ынже титакле манын шекланена.
21 Вет ме Господь ончылно веле огыл сай ышташ тыршена, а еҥ-влак ончылнат.
22 Нине кок еҥ дене пырля эше ик изам колтена. Ме тудым ятыр гана да шуко шотышто тергенна да тыршыше улмыжым палена. Ынде тыланда чот ӱшанымыжлан кӧра тудын тыршымыже эшеат шукемын.
23 Тит нерген ойлаш гын, тудо мыйын йолташем да тыланда мый денем пырля пашам ыштыше. А мемнан нине иза-шольо-влакна черке-влакын колтымо еҥышт, Христосын чапше улыт.
24 Тугеже йӧратымашдам да тендам мокташ амална улмым нунылан да черке-влаклан ончыктыза.
9 ГЛАВА
1-15 Куанен пуышым Юмо йӧрата.
1 Чынжым гын святой-влаклан полшымо нерген тыланда возаш мыланем кӱлешыже уке.
2 Вет мый тендан пуаш шонымыдам палем да, Ахаий кундем кодшо ий гычак тидлан ямде манын, Македонийыште илыше-влак ончылно тендан дене кугешнен ойлем. Тендан тыршымыда шукыштым пуаш кумылаҥден.
3 Тендан дене кугешнымына тиде пашаште арам ынже лий да те мыйын ойлымем семын ямде шогыза манын, мый иза-шольо-влакым колтенам.
4 Македонийыште илыше-влак мый денем пырля толыт да тендан ямде огыл улмыдам ужыт гын, ме тендам тынар моктымыланна кӧра вожылмашке логалына ыле – ойлымо деч поснат раш, могай намыс тыланда лиеш ыле.
5 Тугеже мый дечем ончыч тендан деке мияш да ондак сӧрымӧ пӧлекдам шотыш кондаш иза-шольо-влакым йодаш кӱлешлан шотленам. Тунам пӧлек ӧкымлен налме окса семын огыл, а шке кумылын погымо надыр семын ямде лиеш.
6 Тидым ойлем: кӧ чаҥган ӱда, тудо шагал тӱредеш, а кӧ лыҥ ӱда, тудо лыҥак тӱредеш.
7 Кажныже шӱмыштыжӧ шонен пыштыме семын пуыжо, ойганен але ӧкымлымӧ почеш ыштыман огыл, вет куанен пуышым Юмо йӧрата.
8 Юмын тыланда тӱрлӧ порым лыҥ пуаш куатше уло, сандене те чыла шотыштат эре ситышан лийыда да шуко тӱрлӧ поро пашам ыштен кертыда.
9 Тыге возымо: «Тудо шеледа, йорло-влаклан пуа, порым ыштымыже курым-курымешлан кодеш».382
10 А ӱдышылан урлыкашым да кочкаш киндым пуышо Юмо тендам шуко урлыкаш дене пойдара да порым ыштымыдан саскажым шукемда.
11 Те тӱрлӧ порылыклан чыла шотыштат поеда, тыгеракын, мемнан пашана гоч тендан пӧлекда Юмылан тауштымашым конда.
12 Вет тиде полшымо паша святой-влакын укештым веле огыл тема, но Юмылан шуко еҥын утыр тауштымыжым конда.
13 Кунам те тиде пашаште шкендан чын улмыдам ончыктеда, тунам тендан верч Юмым чапландараш тӱҥалыт, вет те Христосын Евангелийжылан ӱшанымыдам почын ойледа, тудым колыштшо улыда да нунын дене да чыла моло дене ару чон дене кылым кучеда.383
14 Нуно тендан верч кумалаш тӱҥалыт да Юмын тыланда лыҥ ончыктымо порылыкшылан кӧра тендан деке кумылышт савырна.
15 Каласен мошташ лийдыме пӧлекшылан Юмылан тау!
10 ГЛАВА
1-18 Павел Апостол сомылжым арален ойла.
1 Мый, Павел, – тудак, кӧ тендан дене пырля улмыж годым тугай ӱҥышӧ, укеж годым пеҥгыде – тендам Христосын тыматле да поро улмыжо дене шке сӧрвалем:
2 тендан деке толмекем, мыйым тыланда пеҥгыдын ида ойлыкто, вет ме пуйто кап да чон йодмо почеш илена манын шотлышо еҥ-влаклан мый чот пеҥгыде лияш шонем.
3 Молан манаш гын кап да чон дене илена гынат, ме кап да чон почеш огыл кучедалына,
4 вет мемнан кучедалме саркурална капын да чонын огыл. Кеч-могай пеҥгыде крепостьым Юмын куатше дене шалатен кертше саркурална уло,
5 тудын дене тӱрлым шонен пыштымым да Юмым палымаш ваштареш кугешнен нӧлталтше кажне чаракым сӱмыралына да кажне шонымашым Христосым колышташ савырена.
6 Тендан мут колыштмыда тичмаш лиймеке, чыла ой колыштдымашым мут кучаш шогалташ ямде улына.
7 Мо тендан шинча ончылныда, тудым ончеда мо? Кӧ Христосын улам манын ӱшана гын, меат тудын семын Христосын улына манын шотлыжо.
8 Господь мыланна властьым пуэн, тиде власть дене ме тендам шалатышаш огыл, а пеҥгыдемдышаш улына. Тидын дене мый утларакат кугешнем гын, намысыш ом пуро.
9 Тендам серышем-влак дене лӱдыкташ тыршем манын, тыланда ынже кой.
10 Вет ала-кӧ ойла: «Павелын серыш-влакше пеҥгыдын йодшо да виян, а мемнан дене шке лиймыж годым вийдыме, ойлымыжат тудын куатдыме».
11 Тыгай еҥ тек умыла: укена годым ме серыш мут дене могай улына, улмына годым пашана денат тугаяк улына.
12 Вет кӧмыт шкеныштым шке моктен темлат, тугай-влак дене ме шкенам иктӧрыш шындаш але таҥастараш огына тошт. Нуно, умылен моштыде, шкеныштым шкешт денак висат да шкеныштым шкешт денак таҥастарат.
13 А ме палемдыме деч утым огына кугешне, а Юмын мыланна висен пуымыж наре веле, тиде висен пуымо кумдыкшо тендан декат шуэш.
14 Ме пуйто тендан деке шудымо гай утыждене огына тырше, вет Христосын Поро Уверже дене ме тендан декат шуынна.
15 Ме утым огына кугешне, еҥ паша дене огына моктане, но ӱшанен вучена: ӱшанымашда кушмо дене тендан коклаште мыланна пуымо кумдык чот шарла,
16 да, весе-шамычын шке кумдыкыштышт ыштыме паша дене моктаныде, тендан дечат тораште Поро Уверым каласкален кертына.
17 «Кӧ кугешна, тек Господь дене кугешна».384
18 Кӧ шкенжым шке моктен темла, тудо сайлан ок шотлалт, а кӧм Господь темла – тудо.
11 ГЛАВА
1-15 Павел да шояк апостол-влак. 16-32 Павелын нелылыкше.
1 О, мый дечем кеч изиш ушдымылыкым те чытеда ыле гын! Но те мыйым чынжымак чытеда.
2 Мый Юмын тыршымыж дене тендан верч чон йӱлен тыршем, вет мый тендам ик пӧръеҥлан, Христослан, сӧренам да Тудын ончык яндар ӱдырым шогалтышаш улам.
3 Но кузе кишке Евам шке чоялыкше дене ондален, тугак тендан шонымашдат пужлен кертеш, да Христос дене ушнымаште ару чон дене илымыда деч кораҥыда манын лӱдам.
4 Вет иктаж-кӧ толеш да мемнан каласкалыме Иисус нерген огыл, вес Иисус нерген каласкалаш тӱҥалеш гын, але те налме Шӱлышда деч моло шӱлышым налыда гын, але шӱмышкыда пыштыме Поро Увер деч моло поро уверым налыда гын, те тидым сайын чытеда ыле.
5 Кӱшыл Апостол-влак деч мый нимо денат уда омыл, шонем.
6 Мый ойлымо шотышто тунемше омыл гынат, шинчымашлан тунемше улам. Тыланда тӱрлӧ семынат чылаштат палыме улына.
7 Мый Юмын Поро Увержым тыланда акым йодде каласкаленам. Тендам нӧлташ манын, мый шкемым ӱлык шынденам. Але тиде язык?
8 Тыланда пашам ышташ манын, моло черке деч оксам налын, мый нуным йорлештаренам, манаш лиеш. А тендан дене лиймем годым, кунам мылам иктаж-мо ситен огыл, иктыланат нелым ыштен омыл.
9 Мо мылам ситен огыл, Македоний гыч толшо иза-шольо-влак тудым пуэныт. Тыланда нимо шотыштат нелым ышташ огыл манын, мый тыршенам да тыршаш тӱҥалам.
10 Христосын кӧргышкем пыштыме чынже дене ӱшандарем: тиде кугешнымаш Ахаийсе кундемлаште мый дечем ок налалт!
11 Молан? Пуйто мый тендам ом йӧрате, садлан мо? Юмо пала.
12 Мо дене моктанат, тушто мемнан гаяк лияш тыршыше-влаклан моктанаш амалым пуаш огыл манын, мый мом ыштенам, умбакыжат тудымак ышташ тӱҥалам.
13 Тыгай-влак шояк апостол, Христосын Апостолжо улына манын ӱшандарыше чоя пашаеҥ улыт.
14 Ӧршашыжат уке: сатана шкежат волгыдо Суксын тӱсшым налеш.
15 Тыгеже, тудын тарзыж-влак чынын служитлышыжла койнешт гын, тидыже кугу паша огыл. Нунын мучашышт пашашт дене келшыше лиеш.
16 Адак каласем: нигӧ мыйым ушдымо манын ынже шотло. Тыге шотледа гын, мыламат иктаж-кунар моктанаш манын, кеч ушдымо семын мыйым налза.
17 Мом кызыт ойлем, тудым Господь деч ом ойло. Моктаныме шотышто мый ушдымо семын ойлем.
18 Шукын тиде тӱнясе айдеме семын моктанат гын, мыят тугак моктанем.
19 Вет те, ушан-влак, ушдымо-влакым кумылын чытеда!
20 Тендам кулыш савырат, погыдам кочкын пытарат, тендам кид йымакышт налыт, ӱмбакыда кӱшыч ончат, тендам шӱргыда гыч кырат – да те тидым чытеда.
21 Вожылашем ойлем: тидлан мемнан вийна ситен огыл! Мо шотышто иктаж-кӧ моктанаш тоштеш гын – мый ушдымо семын ойлем – мыят тоштам.
22 Нуно еврей улыт? Мыят еврей улам. Израиль калык гыч улыт? Мыят. Авраамын урлыкшо улыт? Мыят.
23 Христосын служитлышыже улыт? Уш кайышыла ойлем: мыйым Христосын служитлышыже манаш амал шукырак. Мый пашам шукырак ыштенам, мыйым мучашдымын кыреныт, чӱчкыдынрак казаматышке логалынам, ятыр гана колаш шушо гай лийынам.
24 Иудей-влак мыйым «икте деч посна нылле гана дене» вич пачаш кыреныт.
25 Кум гана тоя дене кыреныт, ик гана ӱмбакем кӱм кышкеныт. Кум гана теҥызыште корабльна шаланен. Ик йӱдым да кечым теҥыз вӱдыштӧ эртаренам.
26 Мый корнышто шуко лийынам, эҥерыште лӱдыкшыштӧ, агыше-влаклан кӧра лӱдыкшыштӧ, шке тукым калыкемлан кӧра лӱдыкшыштӧ, чын Юмым палыдыме-влаклан кӧра лӱдыкшыштӧ, олалаште лӱдыкшыштӧ, ир мландыште лӱдыкшыштӧ, теҥызыште лӱдыкшыштӧ, шояк иза-шольо-влак коклаште лӱдыкшыштӧ лийынам.
27 Мый вий пытымешке пашам ыштенам, чӱчкыдынак малаш йӧн лийын огыл, шужымым да йӱмӧ шумым чытенам, чӱчкыдын пӱтым кученам, йӱштыштат, вургем деч поснат лийынам.
28 Тидын деч посна кече еда мый декем еҥ-влак погынат, тыгак чыла черке верч тургыжланем.
29 Иктаж-кӧ вийдыме гын, мыят вийдыме улам, иктаж-кӧ алгаштаралтеш гын, тудын верч чонем йӱла.
30 Кугешнаш кӱлеш гын, шкемын вийдымылыкем дене кугешнем.
31 Господьна Иисус Христосын курым-курымеш моктымо Юмыжо да Ачаже пала: мый ом шойышт.
32 Дамаскыште Арета кугыжан тӧраже, мыйым руалтен кучаш манын, Дамаск олам оролен,
33 но мыйым окна гыч ола пырдыж воктеч комдеш шынден волтеныт да тудын кидышкыже логалын омыл.
12 ГЛАВА
1-10 Павелын ужмыжо. 11-21 Коринфысе черке верч Павелын тургыжланымыже.
1 Мылам кугешнаш пайдале огыл. Мый кызыт Господьын пуымо кончымаш ден почмаш-влак нерген ойлаш тӱҥалам.
2 Христос дене ушнен шогышо еҥым палем. Латныл ий ончыч тудо кумшо пылпомыш марте кӱзыктымӧ лийын. Капыште лийын мо – ом пале, кап деч ӧрдыжтӧ лийын мо – ом пале, Юмо пала.
3 Мый тиде айдеме нерген палем – капыште лийын мо але кап деч ӧрдыжтӧ, тидым ом пале, Юмо пала –
4 тудо райыш кӱзыктымӧ лийын да ойлен мошташ лийдыме шомак-влакым колын, нуныжым айдемылан ойлен мошташ ок лий.
5 Тыгай еҥ дене моктанем, а шкем дене ом моктане; моктанем гынат, вийдыме улмем дене веле.
6 Моктанынем ыле гынат, ушдымо ом лий ыле, вет чыным ойлем. Но мыйым утыждене кӱкшын нигӧ ынже акле, мом ыштымем ужмыжо але мый дечем мом колмыжо дене келшышын веле аклыже манын, шкемым моктаныме деч кучем.
7 Мыланем ончыктымо ӧрыктарыше почмаш-влак дене мый кугешнышаш омыл, садлан кап ден чонышкем умдым пуымо – тиде сатанан суксыжо, кугешнымылан чаракым ышташ манын, тудо мыйым орландара.
8 Тудым мый дечем кораҥдыже манын, Господьым кум гана сӧрвален кумалынам.
9 Но Господь мылам каласен: «Тылат Мыйын порылыкем сита, вет Мыйын вием вийдымылыкыште шукталтеш». Сандене, Христосын куатше кӧргышкем илаш пурыжо манын, мый шке вийдымылыкем дене уло кумылын кугешнаш тӱҥалам.
10 Тидланак Христослан кӧра вийдыме улмылан, шотлыдымашлан, азаплан, поктылмашлан, шыгыремдылмашлан куанем, вет кунам мый вийдыме улам, тунам куатан улам.
11 Моктанен, мый ушдымылыкыш шуынам: тышке мыйым те шуктенда. Тыланда мыйым мокташ кӱлеш ыле вет. Мый нимо омыл гынат, нине кӱшыл Апостол-влак деч мый нимо денат уда омыл.
12 Апостолын палыж-влакым тендан коклаште чыла чытымаш, палдарыше пале, ӧрыктарыше паша да куат дене ончыктымо.
13 Мо дене тендам моло черке деч ударак верышке шындыме? Икте дене веле: мый шкеже тыланда уто нелым ыштен омыл. Тыгай титакемлан вуеш ида нал!
14 Теве ынде мый тендан деке кумшо гана мияш ямде улам да тыланда уто нелым ом ыште, вет тендан погыдам огыл, а тендам кычалам. Йоча-влак огыл ача-аваштлан погышаш улыт, а ача-ава-влак – йочаштлан.
15 Тендам тынар чот йӧратымем ӱмбач те мыйым шагал йӧратеда гынат, тендан чонда верчын мый уло кумыл дене шкемыным кучылтам да шкемым шке чаманыде пуэм.
16 Йӧра, мый тыланда уто нелым ыштен омыл лийже. Но чоя еҥ семын ала тендам ондаленам?
17 Кӧм мый тендан деке колтенам, нунын кокла гыч иктаж-кӧн гоч тендан деч пайдам кычалынам мо?
18 Мый Титым тендан деке каяш сӧрваленам да иза-шольо-влак кокла гыч иктым пырля колтенам. Тит тендан деч иктаж-могай пайдам кычалын мо? Ме ик шӱлыш дене огыл мо ыштенна? Ме ик корно дене огыл мо коштынна?
19 Ме тендан ончылно аралалтына манын, те угыч шонеда докан? Но ме Юмын ончылно Христос дене ушнен ойлена, да чылажат тиде, йӧратымем-влак, тендам пеҥгыдемдаш ышталтеш.
20 Мый лӱдам: мийымекем, могайым ынем уж, тугайым тендам ужам, теат мыйым тугайым ужыда, могайым ынеда уж. Келшыдымым, кӧранымым, шыдешкымым, ӱчашымым, еҥ ӱмбак ойлымым, коклазе лиймым, кугешнымым, шотдымылыкым ужам манын лӱдам.
21 Мыйын тендан деке мийымекем, Юмем тендан ончылно мыйым угыч ӱлыкӧ ынже шынде ыле, да кӧ эртыше жапыште языкым ыштен да ару огыл койыш, яжарланыме да аташланыме деч кораҥын огыл, шукышт верч шорташ огыл ыле.
13 ГЛАВА
1-10 Шижтарымаш-влак. 11-13 Чеверласымаш.
1 Ынде кумшо гана тендан деке мием. «Кажне шомак кок але кум таныклышын ойлымыж дене пеҥгыдемдалтшаш.»385
2 Кунам тендан дене кокымшо гана лийынам, ондак языкым ыштыше-влакым да чыла молыштымат мый шижтаренам, тыгак кызытат, уке улмем годым, возем: кунам мый угыч толам, тендам чаманаш ом тӱҥал,
3 вет Христос мыйын гоч ойла мо манын, те пеҥгыдемдымашым налнеда. Христос тыланда вийдыме огыл, а тендан коклаште виян.
4 Вет Тудо вийдымылыкыште ыресеш пудалыме лийын гынат, Юмын куатше дене ила. Меат Христос дене ушнымаште вийдыме улына, но Христос дене пырля Юмын куатше дене тыланда илена.
5 Ӱшаныше улыда мо, шкендам шке тергыза, шкендам шке шымлыза. Иисус Христос тендан дене ушнен шога манын, але те шкендам шке огыда пале? Але те тергымашым чытен кертын огыдал?
6 Мемнан тергымашым чытен кертмынам те пален налыда манын, мый ӱшанен вучем.
7 Те нимогай осалым ида ыште манын, Юмым сӧрвалена. Тергымашым эртен кертмынам ончыкташ огыл, а – тудым эртен кертдымыла койына гынат – те порым ыштыза манын, тыге кумалына.
8 Ме чын ваштареш нимом ыштен огына керт, а чын верч веле кертына.
9 Кунам ме вийдыме, а те виян улыда, ме куанена. Тидын нергенак, саеммашда нерген, ме кумалына.
10 Господь мылам властьым пуэн гынат, тендан деке мийымекем, чот пеҥгыде ынем лий, сандене мый тидым тендан дене уке улмем годым возем, вет тиде властьым тендам шалаташ огыл, а пеҥгыдемдаш пуымо.
11 Икманаш, иза-шольо-влак: куаныза, саемза, икте-весыдам кумылаҥдыза, икоян лийза, келшен илыза, тунам йӧратымашым да тыныслыкым пуышо Юмо тендан дене лиеш.
12 Икте-весыдам святой шупшалмаш дене саламлыза. Святой-влак чылан тыланда саламым колтат.
13 Господь Иисус Христосын порылыкшо,
14 Юмын йӧратымашыже да Святой Шӱлыш дене ушнымаш чыландан дене лийже. Аминь.
СВЯТОЙ АПОСТОЛ ПАВЕЛЫН ГАЛАТ-ВЛАКЛАН КОЛТЫМО СЕРЫШЫЖЕ
1 ГЛАВА
1-5 Саламлымаш. 6-10 Вес Поро Увер уке. 11-24 Кузе Павел Апостол лийын.
1 Павел деч – еҥ-влакынат, айдеме гочат огыл, а Иисус Христосын да Тудым колымаш гыч ылыжтыше Ача Юмын колтымо Апостолжо деч –
2 да пеленем улшо чыла иза-шольо деч Галатийысе черке-влаклан.
3 Юмо Ачана деч да Тудын эрыкше386 почеш мемнам кызытсе осал саман деч утараш
4 Шкенжым языкна верч пуышо Господьна Иисус Христос деч тыланда порылык да тыныслык лийже.
5 Юмылан курым-курымеш чап лийже. Аминь.
6 Тендам Христосын порылыкшо дене Ӱжшӧ деч тыге писын кораҥмыланда да вес поро увер деке савырнымыланда ӧрам.
7 Туге гынат тидыже вес увер огыл, а тендам пудыратыше да Христосын Поро Увержым локтыл весемдаш шонышо еҥ-влак гына улыт.
8 Но мемнан каласкалыме Поро Уверна деч молым тыланда ме шкежат ойлена але пылпомыш гыч Суксо каласкала гынат, тек тыгай уверым шарышыже каргыме лиеш.
9 Кузе ме ондак ойленна, кызытат тыгак каласем: шӱмышкыда пыштыме Поро Увер деч молым тыланда иктаж-кӧ каласкала гын, тудо каргыме лийже.
10 Кызыт мый еҥ-влакын мо кумылыштым шке велкем савырынем але Юмыным? Еҥ-влаклан мо келшаш тыршем? Мый кызыт мартеат еҥ-влаклан келшаш тӧчем ыле гын, Христосын тарзыже ом лий ыле.
11 Иза-шольо-влак, пален лийза: мыйын каласкалыме Поро Увер айдемын огыл.
12 Тудым мый айдеме деч налын омыл, тудлан мыйым туныктен огытыл, тудым мый Иисус Христосын почмыж гоч налынам.
13 Иудей йӱла почеш ондак кузе илымем нерген те колында, тунам мый Юмын Черкым чот поктылынам да тудым пытараш тыршенам.
14 Иудей йӱлам шуктымаште мый шке калыкысе ятыр иктаҥашем-влак деч утларак сеҥымашке шуынам, ачана-влакын йӱлашт верч моткоч пеҥгыдын шогенам.
15 Но эше авамын кӧргыштыжӧ улмем годымак мыйым ойырен налше да порылыкшо дене ӱжшӧ Юмо шке Эргыжым мыйын гоч палдараш сайлан шотлен.
16 Тудын нерген Поро Уверым чын Юмым палыдыме-влак коклаште каласкалышаш улам. Мый тунамак айдеме деч каҥашым йодын омыл,
17 да мый дечем ончыч Апостол лийше-влак деке Иерусалимыш миен омыл, а Аравийыш387 каенам да угыч Дамаскыш пӧртылынам.
18 Вара, кум ий эртымеке, Петр дене вашлийын мутланаш Иерусалимыш миенам да тудын дене латвич кече лийынам,
19 но Господьын изаже Иаков деч моло вес Апостолым ужын омыл.
20 Тиде мыйын возымем шоя огыл манын, тендам Юмын ончылно ӱшандарем.
21 Тылеч вара мый Сирий да Киликий кундемлашке каенам.
22 Иудейысе христиан черкылаште мыйым чурий дене пален огытыл.
23 Нуно колыныт веле: «Ондак мемнам поктылшо саде еҥ ӱшанымашнам тылеч ончыч пытараш тӧчен, но кызыт тудым шке увертара».
24 Сандене мыйын верч Юмым моктеныт.
2 ГЛАВА
1-10 Вес Апостол-влак Павелым шке коклашкышт налыт. 11-14 Петрым Павел шылтала. 15-21 Христослан ӱшаныме веле айдемым утарен кертеш.
1 Вара, латныл ий эртымеке, мый Варнава дене пырля уэш Иерусалимыш миенам, пеленем Титымат налынам.
2 А каенамже Юмын почын ончыктымыжлан кӧра. Мыйын ончычсо да кызытсе тыршымем арам ынже лий манын, чын Юмым палыдыме-влаклан мыйын каласкалыме Поро Уверым тысе-влаклан умылтаренам, вуйлатышылан шотлалтше-влаклан посна каласкаленам.
3 Но нуно мый денем пырля мийыше эллин Титымат пӱчмӧ йӱлам эрташ ӧкымлен огытыл.
4 Туге гынат Христос Иисусын мыланна пуымо эрыкшым палаш шолып толшо, ӱшанышыла кояш тӧчышӧ шояк еҥ-влак, мемнам кулыш савыраш манын, коклашкына йышт пуреныт.
5 Тендан коклаште Поро Уверын чынже аралалтше манын, ме нунын ончылно ик шагатланат чакнен да вуйым пуэн огынал.
6 А кӧ вуйлатышылан шотлалтын – могай гына нуно ынышт лий, мылам нимогай ойыртем уке, Юмо чылан ӱмбак ик семын онча – нине вуйлатышылан шотлалтше-влак мыланем туныктымашке нимом ешарен огытыл.
7 Мӧҥгешла, нуно ужыныт: кузе Поро Уверым пӱчман-влак коклаште каласкалаш Петрлан ӱшаныме, тугак пӱчдымӧ-влаклан тудым каласкалаш мылам ӱшаныме.
8 Петрым пӱчман-влакын Апостолжым Ыштышак мыйымат чын Юмым палыдыме-влаклан Апостолым ыштен.388
9 Юмо порылыкшо дене мылам могай пашам пуымым умылымекышт, пеҥгыде эҥертышлан шотлалтше Иаков, Кифа да Иоанн мылам да Варнавалан, кидым пуэн, паша кыл ыштымым палемденыт: ме чын Юмым палыдыме-влак деке кайышаш улына, нуно – пӱчман-влак деке.
10 Йорло-влакым гына шарнышаш улына, тидыжым мый ышташ тыршенам.
11 А кунам Петр Антиохийыш толын, мый чылан ончылно тудын ваштареш шогалынам, вет тудо титакан лийын.
12 Молан манаш гын еҥ-влакын Иаков деч толмышт деч ончыч тудо чын Юмым ондак палыдыме да вара ӱшанаш тӱҥалше-влак дене пырля кочкын, а нине еҥ толмеке, пӱчмӧ йӱла верч шогышо-влак деч лӱдынат, тыгай ӱшанаш тӱҥалше-влак деч кораҥ кошташ тӱҥалын.
13 Тудын дене пырля моло иудей-влакат шояк койышым койыныт, Варнават нунын койышышкышт ушнен.
14 Поро Уверын чын корныж гыч нунын кораҥмыштым ужмекем, мый чылан ончылно Петрлан каласенам: «Тый, иудей, шкеже иудейла огыл, а чын Юмым палыдыме-влак семын илет гын, молан чын Юмым палыдыме-влакым иудей семын илаш ӧкымлет?»
15 Ме шочынак иудей улына, а чын Юмым палыдыме языкан еҥ-влак кокла гыч огыл.
16 Туге гынат ме палена: айдеме законым шуктымо дене огыл чыныш лукталтеш, а Иисус Христослан ӱшаныме дене веле. Сандене, законым шуктымо дене огыл, а Христослан ӱшаныме дене чыныш лекташ манын, меат Христос Иисуслан ӱшаненна, вет законым шукташ тыршыме дене ик еҥат чыныш ок лукталт.
17 Но мемнанат, Христос гоч чыныш лекташ шонышо-влакын, языкан улмына рашемын гын, тугеже Христос языкын служитлышыже мо вара? Уке!
18 Мом мый шалатенам, тудым угыч чоҥем гын, мый шкемым шке закон пудыртышо семын ончыктем.
19 Юмылан илаш манын, закон гоч мый законлан коленам. Мый Христос дене пырля ыресеш пудалалтынам,
20 да ынде мый огыл илем, а, мый денем ушнен, Христос ила. А кызыт капыште илымем годым мыйым йӧратыше да мыйын верч Шкенжым пуышо Юмын Эргылан ӱшанен илем.
21 Юмын порылыкшым ом кораҥде: айдеме закон гоч чыныш лукталтеш гын, Христос арам колен.
3 ГЛАВА
1-14 Закон да Христослан ӱшанымаш. 15-18 Сӧрымаш ден закон. 19 – 4:7 Закон молан кӱлеш?
1 О, умылыдымо галат-влак, кӧ тендам чын деч кораҥаш ондален таратен? Шинча ончылныда Иисус Христос тендан дене пудален сакыме [гаяк] сӱретлалтын.
2 Тендан деч тидым гына пален налнем: законым шуктымо дене те Юмын Шӱлышым налында мо але колмо уверлан ӱшаныме дене?
3 Тунарак те умылыдымо улыда мо? Шӱлыш дене тӱҥалында, а ынде кап да чон дене мучашледа?
4 Арамак мо те тынар шуко чытенда? Уке, арам огыл, шонем.
5 Юмо тыланда Шӱлышым пуа да тендан коклаште чудым ышта. Тидым Тудо законым шуктымыланда кӧра мо ышта – але колмо уверланда ӱшанымылан кӧра?
6 Авраам денат тыгак лийын: «Тудо Юмылан ӱшанен, сандене Юмо тудым чын ыштышылан шотлен».389
7 Тугеже палыза: ӱшанымашлан эҥертыше-влак Авраамын шочшышт улыт.
8 Чын Юмым ондак палыдыме-влакым Юмо ӱшанымыштлан кӧра чыныш луктеш. Тидым Возымаш ончык ужын да Авраамлан «Тыйын гоч калык-влак чылан суапландарыме лийыт»390 манын, поро уверым ончылгоч увертарен.
9 Тыгеракын, ӱшанымашлан эҥертыше-влак ӱшаныше Авраам дене пырля суапландарыме лийыт,
10 а законым шуктымылан эҥертыше-влак ӱмбалне – каргымаш. Вет возымо: «Закон книгаш возымым кӧ чылажымат шуктен ок шого, кеч-кӧат каргыме лиеш».391
11 А закон гоч нигӧ Юмын ончылно чыныш ок лек, тиде раш, вет «чын ыштыше айдеме ӱшанымашыж дене илаш тӱҥалеш».392
12 Закон ӱшанымашлан ок эҥерте, а «кӧ законын йодмыжым шукта, тудым шуктымо дене ила».393
13 Христос мемнам законын каргымыж деч тӱлен налын. Тудо мемнан верч Шке каргыме лийын, возымо вет: «Пу меҥгеш сакыме кеч-кӧат каргыме».394
14 Сандене Авраамлан пуымо суапландарымаш чын Юмым палыдыме-влак дек Христос Иисус гоч шуын кертеш, да ме сӧрымӧ Шӱлышым ӱшаныме дене налын кертына.
15 Иза-шольо-влак, еҥ-влакын шонкалымышт семын ойлем: айдемын пеҥгыдемдыме сугыньымат нигӧ шӧренат да тушко нимом ешаренат ок керт.
16 А сӧрымашым Авраамлан да тудын урлыкшылан пуымо. Возымаште, «урлык-влаклан» манын, шуко нерген огыл, а икте нерген «тыйын урлыкетлан» манын каласыме, тиде – Христос.395
17 Мый тидым ойлынем: ныл шӱдӧ кумло ий эртымеке лекше закон Христос нерген Юмын ондак пеҥгыдемдыме сугыньым шӧрен да Юмын сӧрымыжын вийжым пытарен ок керт.
18 Вет наследствым налмаш законеш негызлалтеш гын, тыгеже тудо сӧрымашеш ок негызлалт. Но Юмо сӧрымыж дене Авраамлан наследствым пӧлеклен.
19 А молан законжо кӱлеш? Тудым, сӧрымашым налше урлык толмешке, титакыш пурымылан кӧра варарак лукмо да ушен шогышын кидше дене Суксо-влак гоч пуымо.
20 Но икте годым ушен шогышо огеш лий, а Юмо икте.
21 Тугеже закон Юмын сӧрымыж ваштареш шога? Уке! Вет илышым ыштен кертше закон пуалтеш ыле гын, чыныш лекмаш чынжымак закон деч лиеш ыле.
22 Но мом сӧрымӧ, тудо ӱшаныше-влаклан Иисус Христослан ӱшаныме дене пуалтше манын, Возымаш чылам языкеш кепшылтен.
23 Ӱшанымаш толмо деч ончыч, шушаш ӱшанымаш почылтмешке, закон мемнам петырен кучен да оролен.
24 Тыгеже, ӱшаныме дене мыланна чыныш лекташ манын, закон мемнам Христос деке виктарыше лийын.396
25 Но ӱшанымаш толмеке, ме ынде виктарышын кид йымалныже огынал.
26 Вет Христос Иисуслан ӱшанымылан кӧра те чылан Юмын шочшыжо улыда.
27 Те чылан, Христос дене ушнаш манын тынеш пурышо-влак, Христос дене вӱдылалтында.
28 Иудей але эллин, кул але эрыкан, пӧръеҥ але ӱдырамаш ынде уке, вет те чыланат, Христос Иисус дене ушнен, икте улыда.
29 А Христосын улыда гын, тугеже те Авраамын урлыкшо да сӧрымӧ почеш наследник улыда.
4 ГЛАВА
8-20 Галат-влак верч Павелын тургыжланымыже. 21-31 Агарь ден Сарра.
1 Эше каласынем: наследник чылалан оза гынат, йочаж годым тудо кул деч нимо денат ок ойыртемалт.
2 Ачажын палемдыме жап марте тудо ончышын да сурт-печым вуйлатышын кид йымалнышт лиеш.
3 Тыгак меат: йоча улмына годым тӱрлӧ пӱртӱс вийын кулжо лийынна,
4 но жап шке тичмашышкыже шумеке, Юмо [Ик Шкет] Эргыжым колтен.
5 Закон йымалсе-влакым тӱлен налаш да мыланна Юмын икшыве лияш манын, Эргыже закон кид йымалне ӱдырамаш деч шочын.
6 А те Тудын икшывыже улыда, сандене Юмо Эргыжын «Авва, Ача!» манын ӱжшӧ Шӱлышыжым шӱмышкыда колтен.
7 Тыгеже тый ынде кул отыл, но эрге, а эрге улат гын, Иисус Христос гоч Юмын наследникше улат.
8 Но ондак, кунам те Юмым пален огыдал, тугай-влакын кулышт лийында, могайышт чынжым юмо огытыл.
9 А ынде Юмым паледа але, чынрак каласаш гын, Юмо тендам пала. Молан угычын тӱрлӧ лунчырго да чӱдӧ пӱртӱс вий деке пӧртылыда, шкендам адакат тудын кулышкыжо савырынеда?
10 Те кече, тылзе, идалык жап да ий-влакым посна палемдеда.
11 Тендан верч лӱдам. Арам мо мый тендан верч тынар пашам ыштенам?
12 Иза-шольо-влак, тендам сӧрвален йодам, мый гаемак лийза, вет мыят тендан гаяк лийынам. Те мыланем нимо удам ыштен огыдал.
13 Те паледа: икымше гана тыланда Поро Уверым начар лиймем годым каласкаленам.
14 Кап дене орланенам гынат, те йыгыжген огыдал да шкендан деч ышда шӱкал, а Юмын Суксыжым але Христос Иисусым вашлийме семын мыйым вашлийында.
15 Могай те поро пиалан лийында! Тендан нерген таныклем: лиеш ыле гын, те шке шинчадам луктыда да мыланем пуэда ыле.
16 Тыгеже тыланда чыным ойлымо дене але мый тушманышкыда савырненам?
17 Тендан верч саде еҥ-влак тыршат, но порым огыт шоно, а шкенышт верч тыршыза манын, мемнан деч тендам ойырынешт.
18 Порылан тыршымаш эре сай, тендан дене лиймем годым гына огыл.
19 Икшывем-влак, Христосын сынже тендан гоч кояш тӱҥалмешке, тыланда верч мылам азам ыштыме годсо гай орланымым угыч чыташ логалеш.
20 Кузе тендан дене ынде лийнем да йӱкем вашталтынем ыле! Мом тендан дене ышташ, мый ом пале.
21 Те, закон йымалне лияш шонышо-влак, мыланем каласыза: але те законым огыда колышт?
22 Вет возымо: Авраамын кок эргыже лийын, иктыже кул ӱдырамаш деч, а весыже – эрыкан деч.
23 Кул ӱдырамаш деч шочшо эрге пӱртӱс пуымо почеш шочын, а эрыкан ӱдырамаш деч шочшо – Юмын сӧрымӧ почеш.397
24 Тыште туштен каласымаш уло. Нине кок ӱдырамаш – кок сугынь. Иктыже Синай курык деч, тудо кул лияш шочыкта. Тиде – Агарь.
25 Вет Агарьже Аравийысе Синай курыкым ончыкта, а Синай курыкшо кызытсе Иерусалимлан келшен толеш. Тудыжо шке икшывыж-влак дене кулышто улеш.
26 А пылпомышсо Иерусалим эрыкан, тудо мемнан чыланнан авана.
27 Вет возымо: «Йочам ыштен кертдыме, азам ыштыдыме – куане, азам ыштен орланыдыме – йывыртен кычкырал, вет шкет ӱдырамашын йочаже шуко, мариян ӱдырамашын дечат утларак».398
28 Ме, иза-шольо-влак, Исаак семын Юмын сӧрымашын шочшыжо улына.
29 Кузе пӱртӱс пуымо почеш шочшо эрге Шӱлыш пуымо почеш шочшым тунам поктылын, кызытат тугак.
30 А Возымаш мом ойла? «Кул ӱдырамашым да эргыжым поктен колто. Кулын эргыже эрыканын эргыж дене пырля наследник огеш лий».399
31 Тыгеракын, иза-шольо-влак, ме кул ӱдырамашын огыл, а эрыканын икшывыж-влак улына.
5 ГЛАВА
1-15 Эрыкыште лийза. 16-26 Шӱлышын саскаже да кап ден чонын пашаже.
1 Тугеже, Христосын мыланна пуымо эрыкыштыже пеҥгыдын шогыза да угычын кул пызыралтмашке шкендам кепшылташ ида пу.
2 Теве мый, Павел, тыланда ойлем: те шкендам пӱчкыктеда гын, Христос тыланда нимогай пайдам ок кондо.
3 Шкенжым пӱчкыктышӧ кажне еҥлан адак шижтарем: тудо законым тӱрыснек шуктышаш.
4 Те, законым шуктымо дене шкендам чыныш лукташ шонышо-влак, Христос деч кораҥында, Юмын порылыкшо деч ойырленда.
5 А ме Шӱлыш дене ӱшанымына гоч чыныш лукмым вучена, чыныш лукмылан ӱшаннам пыштена.
6 Ме Христос Иисус дене ушнен шогена гын, мыланна пӱчмӧ йӱлам эртарыме але уке – садиктак, йӧратымаш гоч саскам пуышо ӱшанымаш гына кӱлешан.
7 Те сайын тӱҥалында. Чыным колышташ огыл манын, кӧ тендам чарен шогалтен?
8 Тыгай чарак тендам Ӱжшӧ деч огыл.
9 Шагал ру уло руашым шукта.
10 Мый тыланда ӱшанем, вет ме чылан Господь дене ушнен шогена: те вес семын шонаш огыда тӱҥал. А тендам пудыратылше, кӧ гына ынже лий, судитлыме лиеш.
11 Иза-шольо-влак, пӱчмаш кӱлеш манын, мый алят увертарем гын, молан мыйым адак шыгыремдылыт? Тыгеже ырес нерген шомак еҥ-влакым шыдештарымым чарна ыле.
12 О, тендам пудыратылше-влак кораҥдыме лийыт ыле гын!
13 Те, иза-шольо-влак, эрыкыш ӱжмӧ улыда. Но эрыкда кап ден чонын йодмыштлан йӧным ынже ыште, а икте-весыланда йӧратен полышкалыза.
14 Вет чумыр закон тиде ик оеш шыҥдаралтеш: «Шкендым кузе йӧратет, лишыл еҥетымат тугак йӧрате».400
15 А икте-весыдам пурыда да кочкыда гын, ваш-ваш пытарыме деч шекланыза.
16 Мый тидым ойлынем: Шӱлыш вуйлатыме почеш илыза, тунам те кап ден чонын сутланымым огыда шукто.
17 Вет кап ден чон шонымаш Шӱлыш ваштареш ыштынеже, а Шӱлыш – кап ден чон шонымо ваштареш. Нуно икте-весыштлан ваштареш шогат, сандене те мом ышташ шонеда, тудым огыда ыште.
18 А тендам Шӱлыш виктарен шога гын, те закон йымалне огыдал.
19 Кап ден чонын пашаже чылалан коеш. Тиде: еҥ вате дене коштмаш, яжарланымаш, амыргымаш, аташланымаш,
20 шояк юмылан кумалмаш, юлымаш, сырен илымаш, ӱчашымаш, кӧранымаш, шыдешкымаш, шкалан пайдам кычалмаш, келшыдымаш, [алгаштарымаш,] йоҥылыш туныктымаш,
21 кӧранен ыштымаш, пуштедылмаш, аракам йӱмаш, йӱын пайремлымаш да тулеч молат. Кузе ондак тыланда ойленам, кызытат ойлем: тыге ыштыше-влак Юмын Кугыжанышым огыт нал.
22 А Шӱлышын саскаже: йӧратымаш, куанымаш, тыныслык, кужун чытымаш, алал кумыл, порылык, ӱшанымаш401,
23 ӱҥышылык, шкем кучымаш. Закон тыгай-влак ваштареш огыл.
24 Но кудышт Христосын улыт, нуно кап ден чоным да нунын сутланен йодмыштым ыресеш пудаленыт.
25 Ме Шӱлыш дене илена гын, тугеже Шӱлыш вуйлатыме почеш ыштышаш улына.
26 Яра чапым кычалше, икте-весым сырыктыше, икте-весылан кӧраныше лийшаш огынал.
6 ГЛАВА
1-10 Неле годым икте-весылан полшыза. 11-18 Чеверласыме шомак.
1 Иза-шольо-влак, айдеме иктаж-могай сулыкыш пура гын, те, Шӱлыш почеш илыше-влак, тыгай еҥым тыматлын тӧрлатыза, но шкеат алгаштаралташ огыл манын шекланыза.
2 Икте-весыдан нелылыкым нумалза, тыге те Христосын законжым шуктеда.
3 Кӧ, нимо огыл гынат, шкенжым ала-кӧлан шотла, тудо шкенжым шке ондала.
4 Тек кажне шке пашажым терга, тунам моктымашыже весын пашажлан огыл, а шкенжынлан гына лиеш.
5 Кажне шке нумалтышыжым наҥгайышаш.
6 Кӧм Юмын шомаклан туныктымо, тудо шкенжын мо сай улыж гыч ужашыжым туныктышыжлан пуышаш.
7 Йоҥылыш ида лий: Юмо вурсалтмашке ок лек. Айдеме мом ӱда, тудымак тӱредеш.
8 Шкенжын кап ден чонышкыжо ӱдышӧ – кап ден чон дечак пытымашым тӱредеш, а Шӱлышыш ӱдышӧ – Шӱлыш деч курымашлык илышым тӱредеш.
9 Порым ышташ мыланна нойыман огыл, огына лушко гын, шке жапыштыже лектышыжым тӱредына.
10 Тугеже, але жапна улмо годым чылалан, поснак ӱшанымаш гоч мыланна иза-шольо ден ака-шӱжар лийше-влаклан, порым ыштышаш улына.
11 Ончалза, мыняр шуко мый тыланда шке кидем дене возем.
12 Кап дене моктанаш шонышо-влак тендам пӱчмӧ йӱлам шукташ ӧкымлат. Христосын ыресшылан верч шыгыремдыме лияш огыл манын, нуно тидым ыштат.
13 Пӱчмӧ йӱлам кучышо-шамыч шкештат законым огыт шукто, но нуно, тыланда мом ыштыме дене моктанаш манын, те пӱчмашым эртыза шонат.
14 А мый мемнан Господьна Иисус Христосын ыресше деч моло дене нимо денат ынем моктане, тудын дене мылам уло тӱням пудалыме, а мый тӱнялан пудалыме улам.
15 Христос Иисус дене ушнен шогымаште пӱчмашат, пӱчдымашат нимом ок шого, а тиде веле: Юмын уэмдыме айдеме.
16 Кӧмыт тиде ойым шукташ тӱҥалыт, нунылан да Юмын Израильжылан тыныслык да порылык лийже!
17 Ончыкыжым тек мыланем нигӧ нелым ок ыште, вет мый Господь Иисусын сусыржым шке капыштем нумалам.
18 Иза-шольо-влак, мемнан Господьна Иисус Христосын порылыкшо тек тендан шӱм-чон шӱлышда дене лиеш. Аминь.
СВЯТОЙ АПОСТОЛ ПАВЕЛЫН ЕФЕСЯН-ВЛАКЛАН КОЛТЫМО СЕРЫШЫЖЕ
1 ГЛАВА
1-2 Саламлымаш. 3-14 Христос гоч эргылыкыш пуртымаш. 15-23 Лудшо-влак шинчымашым налышт манын кумалмаш.
1 Юмын эрыкше402 почеш Иисус Христосын Апостолжо лийше Павел деч Ефесыште илыше да Христос Иисус дене ушнен шогымаште ӱшанле святой-влаклан.
2 Мемнан Юмо Ачана деч да Господь Иисус Христос деч тыланда порылык да тыныслык лийже.
3 Мемнан Господьна Иисус Христосын Юмыжо да Ачаже моктымо лийже! Тудыжо пылпомышто Шӱлышын уло суапландарымыж дене Христос гоч мемнам суапландарен.
4 Шкенжын ончылныжо мыланна святой да шылталаш амалдыме лияш манын, тӱням шочыктымо деч ончычак Тудо мемнам Христос гоч ойырен налын. Шке йӧратымыж дене,
5 шке поро кумылжо да эрыкше403 дене Иисус Христос гоч Тудо мемнам шке эргыже лияш ончылгоч палемден.
6 Тыгеже йӧратыме Эргыж гоч мыланна пӧлеклыме чапланыше порылыкшо моктымо лиеш.
7 Тудын гоч, Тудын Вӱржӧ дене, ме тӱлен налме улына, Юмо поян порылыкшо дене сулыкнам кудалтен.
8 Тиде порылыкшым Тудо чыла тӱрлӧ уш-акыл да умылымаш дене мыланна лыҥ пӧлеклен.
9 Христос гоч ондакак ямдылыме тайныжым Тудо поро кумылжо дене мыланна палдарен.
10 Жап тичмашлыкышкыже шумеке, Юмо тидым шукта: пылпомыштат, мланде ӱмбалнат чылажымат, Христосын кид йымакыже пуэн, уша.
11 Тудын дене ушнен, ме наследник лийынна, чылам шуктышо Юмын эрыкше почеш тидлан ончылгоч палемдыме улына. Тудын эрыкше да каҥашыж почеш404
12 ме, эн ондак Христослан ӱшаннам пыштыше-влак, Юмын чапшылан моктымашым кондышо илыш дене илышаш улына.
13 А чын шомакым, тыланда утарымашым кондышо Поро Уверым, колмекыда да Тудлан ӱшанымекыда, Христос дене ушнымаште теат сӧрымӧ Святой Шӱлыш дене палемдыме улыда.
14 Тудо мемнан наследствынан залогшо, Тудым Юмын еҥже-влакым тӱлен налмылан пуымо, тыге Юмын чапше мокталтеш.
15 Чыла тидлан кӧра мый, Господь Иисуслан ӱшанымыда да чыла святой-влакым йӧратымыда нерген колмекем,
16 кумалмем годым тендам эре шарнем да тендан верч Юмылан чарныде таум ыштем.
17 Мемнан Господьна Иисус Христосын Юмыжо, чапланыше Ача, Тудым пален налмаште тыланда уш-акыл да почмаш шӱлышым пуыжо.
18 Мом ӱшанен вучаш Юмо мемнам ӱжмым палыза, Тудын святой-влаклан пуышаш чапле наследствыже могай поян улмым умылыза да Тудын вий-куатше мемнан дене,
19 ӱшаныше-влак дене, таҥастараш лийдыме могай кугу улмым те палыза манын, Юмо тендан шӱм шинчадам волгалтарыже. Тиде кугу вий-куатшым
20 Христос гоч ончыктен, Тудым колымаш гыч ылыжтен да пылпомышто Шкенжын пурла могырышкыжо шынден.
21 Христосым Юмо чыла тӱҥалтыш, власть, куат да озаланымаш деч кӱшкӧ, тиде курымышто веле огыл, а шушаш курымыштат пуымо чыла лӱм деч кӱшкӧ шынден.
22 Юмо чылажымат Христосын йол йымакыже пыштен да Тудым чыла деч кӱшкӧ Черкын вуйжылан шогалтен.
23 Черкыже Тудын Капше – чылаштат чылам тичмашым Ыштышын тичмашлыкше.
2 ГЛАВА
1-10 Колымаш гыч илышыш. 11-22 Иудей да моло калыкым Христос иктеш уша.
1 Те ондак осал пашаланда да языкланда кӧра колышо лийында.
2 Тудо жапыште те осалым ыштен иленда, тиде тӱнясе илыш-йӱла дене келшышын, южысо властьын тӧражын – мут колыштдымо-влак коклаште кызытат ыштыше шӱлышын – шонымыж семын ыштенда.
3 Нунын коклаште ондак меат чылан кап ден чоннан сутланымыже почеш, кап ден чонын да шонымашын йодмыштым шуктен иленна да пӱртӱсна дене моло семынак Юмын шыдыжым ужшаш улына ыле.
4 Но порылыклан поян Юмо шке кугу йӧратымашыж дене мемнам туге йӧратен,
5 мемнам, осал пашаланна кӧра колышо-влакым, Христос дене пырля илышым ыштен. Юмын порылыкшо дене те утарыме улыда.
6 Тыгак Юмо мемнам Христос Иисус дене ылыжтен да Тудын дене ушнымаште мемнам пылпомышто шынден.
7 Мыланна, Христос Иисус дене ушнышо-влаклан, ончыктымо порылыкшо дене Юмо Шкенжын алалжын лыҥ поянлыкшым шушаш курымлаште ончыкташ шонен.
8 Юмын порылыкшо дене, ӱшаныме гоч, тендам утарыме. Утарымаш тендан деч огыл, а Юмын пӧлекше,
9 тиде – паша деч огыл, сандене нигӧ моктанен ок керт.
10 Ме Тудын ыштымыже улына, Тудын ончылгоч ямдылыме поро пашажым шукташ Юмо мемнам Христос Иисус гоч ыштен.
11 Тыгеже шарныза: ондак те, шочынжо Юмым палыдыме-влак – капым айдемын кидше дене пӱчмылан кӧра пӱчман маналтше-влак тендам пӱчдымӧ маныт –
12 те тудо жапыште Христос деч посна ыльда да Израиль калык деч ӧрдыжтӧ лийында, сӧрымашан сугынь-влаклан йот лийында, те тӱняште ончыкылан ӱшан да Юмо деч посна иленда.
13 А ынде те, ондакше тораште лийше-влак, Христос Иисус дене ушнымаште Христосын Вӱржӧ гоч лишемында.
14 Вет Христос – мемнан тыныслыкна, кок тӱшка гыч Тудо иктым ыштен да нуным ойырышо пырдыжым, вес семынже тушманлымашым, шке айдеме капше дене шалатен.
15 Нине кокыт гыч Шкеж дене ик у айдемым ышташ манын, законым, тудын кӱштымыж ден пунчалже-влакым укеш луктын, тидын дене тынысым конден.
16 Тыге Христос тушманлымашым ырес гоч пытараш, тушто нине кокыт ден Юмо коклаште сӧрасымашым ышташ да нуным ик капеш ушаш шонен.
17 Тудо толын да тыланда, тораште улшо-влакланат, лишне улшо-влакланат тыныслык нерген поро уверым каласкален.
18 Тудын гоч иктыштат, весыштат ик Шӱлыш дене Ача деке шуын кертыт.
19 Тыгеже, те ынде йот да ӧрдыж еҥ огыдал, а святой-влак дене пырля ик калыкак лийында, Юмын еҥже-влак улыда.
20 Те Апостол ден пророк-влакын негызешышт чоҥымо улыда, а негызын пусак кӱжӧ – Иисус Христос Шкежак.
21 Тушан уло оралте ушна, кушкеш да Господьын святой храмже лиеш.
22 Христос дене ушнен шогымаште теат Шӱлыш дене Юмын илемже лийыда.405
3 ГЛАВА
1-13 Чын Юмым палыдыме-влак верч Павелын ыштыме пашаже. 14-21 Христосын йӧратымыже.
1 Сандене мый, Павел, тыланда, чын Юмым ондак палыдыме-влаклан, кӧра Иисус Христос верч кучен петырыме улам.
2 Тыланда полшышо порылык пашам Юмын мыланем ӱшанен пуымыж нерген те колында, векат:
3 кузе мый ондак кӱчыкын возенам, почмаш гоч мыланем тайным палдарыме.
4 Кунам лудыда, Христосын тайныжым сайын палымем умылен кертыда.
5 Тудым ончычсо тукым еҥ-влаклан палдарыме огыл, а ынде Тудын святой Апостол ден пророкшо-влаклан Святой Шӱлыш дене почмо.
6 А тайныже теве тыште: чын Юмым палыдыме-влак Поро Увер гоч иудей-влак дене пырля наследник да ик капын ужашыже лийшаш улыт, сӧрымым нунат Христос Иисус дене ушнымаште налыт.
7 Юмын шуко ыштыше куатше почеш Тудын мылам пуымо порылык пӧлекше гоч мый Поро Уверын служитлышыже лийынам.
8 Мылам, святой-влак кокла гыч эн изилан, тиде порылык пуалтын: Христосын шымлаш лийдыме поянлыкше нерген чын Юмым палыдыме-влаклан поро уверым каласкалаш
9 да чылажымат Иисус Христос гоч ыштыше Юмын Шкеж дене курымла годсек шылтыме тайныже кузе шукталтмым чылалан палдараш.
10 Вет Господьна Христос Иисус гоч Юмын шуктымо курымашлык шонымашыж дене келшышын,
11 Юмын шуко сынан уш-акылже пылпомышсо вуйлатымаш ден властьлан ынде Черке гоч палдарыме лийшаш.
12 Христос дене ушнен шоген да Тудлан ӱшаныме дене ме лӱдде да инанен Юмо деке толын кертына.
13 Сандене тендан верч нелылыкыш логалмемлан вуйдам ида саке манын йодам, тиде нелылыкше тендан чапда.
14 Тидлан кӧра мемнан Господьна Иисус Христосын Ачаж ончылно сукен шинчам –
15 ача деч шочшо кеч-могай тукым пылпомыштат, мландӱмбалнат шке лӱмжым Тудын деч налеш –
16 да сӧрвалем: тек Тудо чапшын поянлыкше дене келшышын тендан кӧргӧ чондам шке Шӱлышыж дене виян пеҥгыдемда.
17 Те йӧратымашеш вожаҥза, тудын ӱмбалан илышдам чоҥыза, чыла святой-влак дене пырля Христосын йӧратымашыжын лопкытшым, кужытшым,
18 келгытшым да кӱкшытшым умылен кертса, Христосын чыла шинчымаш деч кӱшнӧ шогышо йӧратымашыжым пален налза манын,
19 тек тендан шӱмыштыда ӱшанымаш гоч илаш Христосым пуа, тыге те Юмын чыла тичмашлыкше дене темалтын кертыда.
20 Мемнан кӧргыштӧ ыштыше куатше дене мемнан йодмына але шонкалымына деч ятырлан шукырак ыштен кертше Юмылан
21 Черкыште Христос Иисус дене ушнымаште тукым гыч тукымыш, курым-курымеш чап лийже. Аминь.
4 ГЛАВА
1-16 Христосын Черкыжын иктылыкше. 17-24 Ончычсо илыш да у илыш. 25 – 5:5 У илышлан каҥаш-влак.
1 Тыгеракын мый, Господь верч кучен петырыме еҥ, налме ӱжмашда дене келшен илаш сӧрвалем.
2 Эре ӱҥышӧ, тыматле да чытыше лийза, икте-весыдам йӧратен чытыза.
3 Шӱлышын кондымо иктылыкшым тендам ушышо тыныслык дене аралаш тыршыза.
4 Ик кап да ик Шӱлыш уло, ӱшанен вучымашат тыгак икте, те тушко ӱжмӧ улыда.
5 Ик Господь, ик ӱшанымаш, ик тынеш пуртымаш,
6 ик Юмо да чылан Ачаже. Тудо чыла ӱмбалне шога, чыла гоч ышта да чыланнан чонышто ила.
7 А мемнан кокла гыч кажнылан Христосын висен пуымыж дене келшышын посна пӧлек пуалтын.
8 Сандене Возымаш ойла: «Тудо кӱкшытыш кӱзен, пленыш налме-влакшым наҥгаен да айдеме-влаклан пӧлекым пуэден».406
9 Тудын кӱзымыжӧ мом ончыкта? Тудын ондакше мланде пундашке волымыжым ончыкта.
10 Тиде Волышыжак, уло сандалыкым темаш манын, чыла пылпомыш деч кӱшкӧ кӱзен.
11 Тудо иктыштым Апостоллан, весыштым пророклан, иктыштым Поро Уверым каласкалышылан, весыштым пастырьлан але туныктышылан шогалтен.
12 Служитлыме пашалан, Христосын Капшым чоҥымылан святой-влакым ямдылаш манын, Тудо тыге ыштен.
13 Тыгеракын, пытартышлан ме чылан ӱшанымаште да Юмын Эргыжым палымаште иктылыкыш шуына, кушкын шушо, Христосын тичмашлыкше дене келшыше кӱкшытыш шушо лийына.
14 Тунам ме толкын кышкылтме, чыла туныктымашын мардежше пуэн наҥгайме, алгаштараш уста чоя еҥ-влакын ондалыме изи йоча гай огына лий,
15 а чыным кучен, йӧратен илен, Тудын деке ушнымашке чыла шотыштат кушкын толына, Тудыжо вуй, Христос улеш.
16 Тудын деч уло кап, пырля кучышо кажне йыжыҥ полшымо дене иктеш ушнен шоген, кажне посна ужашын шке ыштышашыжым ыштымыж семын кушкеш да йӧратымаште шкенжым чоҥен пеҥгыдемда.
17 Тыгеже мый Господьын лӱмжӧ дене тидым ойлем да сӧрвалем: моло калык семын кӱлдымӧ шонымаш дене умбакыже ида ыште.
18 Нунын ушыштым пычкемыш авалтен, палыдымыштлан да шӱмышт кӱэмалтмылан кӧра Юмын илыш деч ӧрдыжтӧ улыт.
19 Нуно чыла шижмашым йомдареныт, шала койышлан шкеныштым пуэныт, тӱрлӧ йырныкым опкынланен ыштат.
20 Но те тыге огыл Христос нерген тунемында.
21 Иисус нерген те колында да, Тудын тунемшыже лийын, Тудын дене улшо чынлан туныктымо лийында гын,
22 тугеже ондалчыкан сутланымаш дене эркын-эркын пытаралтше тошто айдемыдан ончычсо койышыж деч кораҥшаш улыда.
23 Тендан шӱм-чон шӱлышда да ушда уэмшаш улыт,
24 Юмо гай лияш ыштыме, чынын йодмыж дене чын да святойла илыше у айдемыш вӱдылалтшаш улыда.
25 Сандене, шоям ӧрдыжеш коден, чылан шке лишылда-влаклан чыным ойлыза,407 вет ме икте-весын ужашыже улына.
26 Сыреда гынат, языкым ида ыште:408 кече шичмешке, шыдешкымыдам кудалтыза,
27 да диаволлан верым ида пу.
28 Кӧ шолыштын, тек ынде ок шолышт, йорло еҥлан кушеч ойырен пуаш лийже манын, тек шке кидше дене пайдале пашам тыршен ышта.
29 Тендан умшада гыч нимогай йӧрдымӧ мут ынже лек, а колыштшо-влаклан порым кондышо, ӱшанымаште пеҥгыдемдыше поро шомакым веле ойлыза.
30 Юмын Святой Шӱлышыжым ида ойгаҥдаре, вет те эрыкыш лукмо кечын Шӱлыш дене палемдыме улыда.
31 Чыла чон кочым, ажгынымым, шыдым, кычкырымым, мыскылымым чыла осаллык дене пырля кудалтыза.
32 Икте-весе деке поро да пушкыдо кумылан лийза. Кузе Юмо тендан титакдам Христос гоч кудалтен, теат тугак икте-весын титакыштым кудалтыза.
5 ГЛАВА
6-20 Волгыдын икшывыже семын илыза. 21-33 Марий ден вате.
1 Те Юмын йӧратыме икшывыже улыда гын, тугеже Тудын семын ыштыза.
2 Кузе Христос мемнам йӧратен да Шкенжым мемнан верч жертве семын, тамле пушан пӧлек семын Юмылан пуэн, туге йӧратен илыза.
3 Но яжарланыме, тӱрлӧ ару огыл койыш але опкынланыме нерген тендан коклаште мутымат лукман огыл, святой-влаклан тиде келшен ок тол.
4 Тыгак шакшын мутланымаш, кӱлеш-оккӱлым ойлыштмаш, игылт воштылмаш тыланда йӧрдымӧ, тыгай олмеш те Юмылан таум ыштышаш улыда.
5 Пален лийза: ик яжарланышынат, але ару огылынат, але опкынланышынат – опкынланымыже шояк юмылан кумалме дене иктак – тыгайым ыштыше ик айдемынат Христосын да Юмын Кугыжанышыште нимогай наследствыже уке.
6 Тек тендам яра ойлыштмо дене нигӧ ынже ондале, вет тидын верчак мут колыштдымо еҥ-влак ӱмбаке Юмын шыдыже возеш.
7 Тыгай еҥ-влак деке ида ушно.
8 Ондак те пычкемыш лийында, а ынде, Господь дене ушнен, волгыдо улыда. Волгыдын йочашт семын илыза,
9 вет Шӱлышын саскаже – тӱрлӧ порылык, чын ыштымаш да чын.
10 Юмылан мо келшымым эре терген шогыза.
11 Пычкемышын саскадыме пашаж деке ида ушно, а тыгайым тӱжвак лукса.
12 Еҥ-влакын шолып ыштыме пашашт нерген ойлашат намыс.
13 Но волгыдо дене тӱжвак лукмо годым чыла раш коеш. Тӱжвак лукмо чылажат волгыдо лиеш,409
14 сандене каласыме: «Малыше, кынел да колымаш гыч ылыж, тыйым Христос волгалтараш тӱҥалеш».
15 Тугеже, кузе илымыдам тӱткын ончыза. Ушдымо семын огыл, а уш-акылан семын илыза,
16 жапым пайдалын кучылтса, вет нине кече ондалчыкан улыт.
17 Сандене шонен моштыдымо ида лий, а Юмын эрыкшым410 умылаш тыршыза.
18 Руштмешке ида йӱ, тиде яжарланымашке конда, а Святой Шӱлыш дене темалтса.
19 Икте-весыдам псалом да шӱлыш кумылаҥдыме моктен мурымаш дене пеҥгыдемдыза, шӱмыштыда Господьлан мурыза да семым шоктыза.
20 Мемнан Господьна Иисус Христос лӱм дене эре да чыла верч Юмылан, Ачалан, таум ыштыза.
21 Юмо деч лӱдын, икте-весыдам колыштын илыза.
22 Вате-влак тек шке марийыштым Господьым колыштмо семынак колыштыт,
23 вет кузе Христос Черкылан вуй улеш, да Тудак капын411 Утарышыже, тугак марият ватылан вуй улеш.
24 Кузе Черке Христосым колыштеш, тугак вате-влакат шке марийыштым чыла шотыштат колыштшаш улыт.
25 Марий-влак, Христосын Черкым йӧратымыж семын шке ватыдам йӧратыза.
26 Черкым святитлаш манын, Христос Шкенжым пуэн, тудым вӱд дене да шомак дене мушкын эрыктен.
27 Христос Шке ончыланже Черкым чап дене, лавыран тамга але иктаж-могай экшык деч посна шогалтынеже, Черкыже святой да нимогай ситыдымаш деч посна лийшаш.
28 Тыгак марият ватыжым шке капшым йӧратыме семын йӧратышаш. Ватыжым йӧратыше шкенжым шке йӧрата.
29 Нигӧ нигунам шке капшым ужмышудымо ок лий, а тудым пукша да ырыкта. Тыгак Черке верч Господь тырша,
30 вет ме Тудын капшын ужашыже улына, Тудын капше ден лужо деч улына.
31 «Сандене пӧръеҥ ачаж ден аважым кода, шке ватыж дене ушна, да нуно коктын ик кап ден чон лийыт.»412
32 Тиде кугу тайне, а ойлемже Христос да Черке нерген.
33 Но тендан коклаштат тугак лийже: кажныже шкенжым йӧратыме семын тек ватыжым йӧрата, а вате тек марийже деч лӱдеш.
6 ГЛАВА
1-4 Йоча да ача-ава. 5-9 Кул-влак да нунын озашт. 10-20 Юмын пуымо сарӱзгарже. 21-24 Чеверласымаш.
1 Йоча-влак, Господь дене ушнен, ача-авадан мутыштым колыштса, вет Юмын ончылно тиде сай.
2 «Шке ачат ден аватым пагале», – тиде икымше кӱштымаш, тудын дене пырля сӧрымаш пуалтын:
3 тунам «тыланет сай лиеш, да мланде ӱмбалне кужу ӱмыран лият».413
4 Те, ача-влак, йочада-влакым шыдылан ида тарате, а Господьын туныктымыж да тӧрлатымыж дене нуным ончен куштыза.
5 Кул-влак, мландӱмбалсе озада-влакым Христосым колыштмо семын, лӱдын да пагален, яндар шӱм дене колыштса.
6 Айдемылан келшаш тӧчен, оза ужмо годым веле огыл тыге ыштыза, а, Юмын эрыкшым414 уло чон дене шуктен, Христосын тарзыже семын ыштыза.
7 Айдемылан огыл, а Господьлан служитлыме семын уло кумылын шке пашадам ыштыза.
8 Пален лийза: кӧ иктаж-могай порым ышта гын, кеч кул, кеч эрыкан лийже, Господь деч порылыкым налеш.
9 Теат, оза-влак, лӱдыктылмашым коден, кулда-влак дене тугак ыштыза. Пален лийза: пылпомышто нунынат, тенданат Господь уло, Тудо чыла айдемым ик семын онча.
10 Иза-шольым-влак, пытартышлан ойлынем: Господь да Тудын кугу вий-куатше дене пеҥгыдемза.
11 Диаволын осал шонымыжлан ваштареш шоген кертса манын, Юмын уло сарӱзгарже дене вӱдылалтса.
12 Вет кучедалмашна еҥ-влак ваштареш огыл, а тиде курымысо пычкемышын вуйлатышыже, властьше ден тӧраже-влак ваштареш, кава йымалсе осал шӱлыш-влак ваштареш.
13 Тыгеже Юмын уло сарӱзгаржым налза. Тунам те осал кечын ваштареш шогалын да, чыла шуктымеке, пеҥгыдын шоген кертыда.
14 Тугеже ямде лийза: кыдалешда чыным ӱшталза, чын ыштымашым кӱртньӧ тувыр семын чийыза,
15 тыныслык нерген поро уверым каласкалаш ямде улмым йолешда чийыза.
16 А эн чотшо Юмылан ӱшанымашым авыртыш семын налза, тудын дене те осалын чыла йӱлышӧ пикшыжым йӧртен кертыда.
17 Утарымашым шлем семын упшалза, Шӱлышын кердыжым, вес семынже Юмын шомакым, налза.
18 Эре сӧрвалыза да йодса, чыла годымат Шӱлыш дене кумалза, тӱткӧ лийза да кугу чытымаш дене чыла святой-влак верч Юмым сӧрвалыза.
19 Ойлымем годым мылам кӱлеш шомакым Юмо пуыжо да Поро Уверын тайныжым лӱдде палдараш йӧным ыштыже манын, мыйын верчат кумалза.
20 Поро Уверлан кӧра мыйым колтымо да кучен петырыме. Поро Увер нерген еҥ-влак ончылно кӱлеш семын лӱдде каласкалаш мылам полшыжо манын, Юмым сӧрвалыза.
21 Мыйын пашам кузе кайыме да кузе илымем нерген теат палыза манын, Господьын ӱшанле служитлышыже, йӧратыме Тихик иза тыланда чыла каласкален пуа.
22 Мемнан нерген чыла палдараш да тендан шӱмдам кумылаҥдаш манын, мый тудым тендан деке колтенам.
23 Иза-шольо-влаклан Юмо Ача да Господь Иисус Христос деч тыныслык, йӧратымаш да ӱшанымаш лийже.
24 Мемнан Господьна Иисус Христосым вашталтдыме йӧратымаш дене йӧратыше чыла айдеме пелен порылык лийже. Аминь.
СВЯТОЙ АПОСТОЛ ПАВЕЛЫН ФИЛИППЫШТЕ ИЛЫШЕ-ВЛАКЛАН КОЛТЫМО СЕРЫШЫЖЕ
1 ГЛАВА
1-2 Саламлымаш. 3-11 Филиппысе черке верч Юмылан тауштен кумалмаш. 12-30 Христос – илыш.
1 Иисус Христосын Павел ден Тимофей тарзыже-влак деч Христос Иисус дене ушнен шогышо, Филиппыште улшо чыла святой-влаклан, тыгак епископ ден диакон-влаклан.
2 Мемнан Юмо Ачана деч да Господь Иисус Христос деч тыланда порылык да тыныслык лийже.
3 Кеч-кунамат тендам шарналтымем годым Юмемлан таум ыштем.
4 Тендан чыланда верч Юмым сӧрвалымем годым эре куанен кумалам,
5 вет те икымше кече гычак таче мартеат Поро Уверым шарымаште полшеда.
6 Мый ӱшанем: поро пашам тендан кӧргыштӧ тӱҥалше Юмо тудым Иисус Христосын кечыж марте мучашыш шукта.
7 Чыланда нерген мыйын тыге шонымем чын. Те шӱмыштем улыда. Петырымаште лиям але Поро Уверым арален ойлем, але тудын верч ӱшандарен каласкалем, чылан мый денем пырля Юмын порылыкыштыжо улыда.
8 Мый тендам Иисус Христосын йӧратымыж дене йӧратем, тидлан Юмо таныклыше.
9 Тендан йӧратымашда шинчымаш да шижын моштымаш дене эре утларак шукемже манын, мый кумалам.
10 Тунам мо эн сай улмым терген кертыда, Христосын кечынже ару, йоҥылышдымо
11 да Иисус Христосын шочыктымо чын ыштымаш саска дене тич темыда, тидыже Юмылан чапым да моктымашым конда.
12 Иза-шольо-влак, палыза шонем: мо мый денем лийын гын, Поро Уверлан пайдам конден.
13 Ынде преторийысе уло калыклан, тыгак чыла молыланат палыме лийын: мый петырымаште Христос верч улам.
14 Мыйын петырымаште шинчымемлан кӧра иза-шольо-влак кокла гыч шукыракыштын Господьлан ӱшанымышт пеҥгыдемын, Юмын шомакым эшеат талын да лӱдде каласкалаш тӱҥалыныт.
15 Чын, иктышт кӧранымышт да ӱчашаш йӧратымыштлан кӧра Христос нерген увертарат, а весышт тидым поро шонымаш дене ыштат:
16 икымшышт ару огыл чон дене, шкалан пайдам кычалмылан кӧра Христос нерген увертарат, тидын дене мылам петырен шинчымаште нелылыкым ыштынешт,
17 а мыйым Поро Уверым аралаш шогалтымым палатат, кокымшышт йӧратымылан кӧра ыштат.
18 Но Христос нерген кеч-кузе увертарышт, сайла кояш тӧчен але чын шонымаш дене, тидлан мый куанем веле. Ончыкыжымат куанаш тӱҥалам,
19 вет мый палем: тендан кумалмыланда да Иисус Христосын Шӱлышыжын полшымылан кӧра тиде чылажат мыланем утарымашке савырна.
20 Мый чот вучем да ӱшанем: мылам нимо шотыштат вожылаш ок логал, но лӱддымӧ лиям, да кеч илыш, кеч колымаш лийже, Христос мыйын капем гоч кызыт моло годымсо семынак чаплана.
21 Илыш мыланем – Христос, а колымаш – сеҥымаш.
22 Капыште илымаш мыйын пашам гоч саскам конда гын, мом ойырен налаш, мый ом пале.
23 Мыйым тидыжат, тудыжат шупшеш: мый тиде илыш гыч кайынем да Христос дене лийнем, тидыже шуко пачаш сайрак,
24 но капыште илаш кодаш тыланда верч кӱлешанрак.
25 Мый тидлан ӱшанем, сандене палем:
26 те ӱшанымаште сеҥымашке шуза да куаныза манын, мый тышан кодам да, тендан деке угыч мийымекем, мыланем кӧра куанда Христос Иисус дене ушнен шогымаште лыҥ лийже манын, чылада дене пырля улам.
27 Ончыза, Христосын Поро Увержылан йӧрышӧ илыш дене илыза. Мый тендам ужаш мием але тендан деч тораште лиям, те ик шӱлыш дене икоян улыда да Евангелиеш негызлалтше ӱшанымаш верч пеҥгыдын шогеда манын колнем.
28 Ваштареш шогышо-влак деч те нимо шотыштат лӱдшаш огыдал. Тидыже нунылан колымашын палыже улеш, а тыланда утарымашын палыже – тидыже Юмо деч.
29 Вет Христослан ӱшанаш гына огыл, Тудын верч орланашат тыланда пиал пуалтын.
30 Мыйын кредалмашем те ондак ужында, тудым шуйымем нерген кызыт колыда. Тенданат тиде кредалмашак.
2 ГЛАВА
1-11 Христосын корныжо. 12-18 Утаралтмаш верч тыршыза. 19-30 Тимофей ден Епафродит.
1 Тыгеже, Христос дене ушнымаш тендам кумылаҥда гын, Тудын йӧратымыже тендам лыпландара гын, Шӱлыш дене ушнымаш уло гын, шӱм кумыл да порылык уло гын,
2 мыйын куанем тичмашым ыштыза: чылан ик семын шоныза, икгай йӧратымашан, икоян да ик кумылан лийза.
3 Тавалымылан але чапланаш тыршымылан кӧра нимом ида ыште, а ӱҥышын икте-весым шке дечда кугураклан шотлыза.
4 Тек кажныже шке пайдаж нерген веле огыл, а молынат пайдаж нерген шона.
5 Тендан шонымашда да шӱм шижмашда Христос Иисусын гаяк лийже.
6 Тудо, чын Юмо улмыж ӱмбач, Юмо дене тӧр лияш тӧчен огыл,
7 а Шкенжым Шке ӱлык шынден, тарзын тӱсшым налын, айдеме гай лийын, Тудым чылан айдеме тӱсаным ужыныт.
8 Тудо Шкенжым Шке изиэш луктын, колымо марте, ыресеш колымо мартеат, мутым колыштшо лийын.
9 Садлан Юмо Тудым кӱшкӧ нӧлтен, чыла лӱм дечат кӱшнӧ шогышо лӱмым пуэн.
10 Тыгеракын, пылпомышсо, мландысе да мланде йымалсе-влак чылан Иисус лӱмеш сукалтышаш улыт,
11 кажне йылме, Ача Юмын чапшым нӧлташ, Иисус Христосым Господь манын почын ойлышаш.
12 Тыгеракын, йӧратыме иза-шольым-влак, тендан дене лиймем годым кузе мыйым эре колыштында, ынде тендан деч тораште улмем годым эшеат утларак колыштса: шкендан утаралтмашдам лӱдын да тыршен шуктыза.
13 Юмо Шкеак тендан кӧргыштыда пашажым ышта, тыгеже те Тудын поро эрыкше415 дене келшыше пашам ыштынеда да ыштеда.
14 Локтылалтше да пужлышо тукым коклаште те шылталаш амалдыме, яндар, Юмын титакдыме икшывыже лийза манын,
15 чылажымат ӧпкелыде да кокыте шоныде ыштыза. Тыгай тукым коклаште те тӱняште шӱдыр семын йолгалтыда,
16 илыш шомакым кучеда. Чыла тидлан кӧра Христосын кечынже мый моктанен кертам, вет тидыже мыйын арам огыл тыршымем да арам огыл пашам ыштымем ончыкта.
17 Но ӱшанымашда верч надырым пуэн эртарыме служитлымаште жертве лиям ыле гынат, мый куанем, чыланда дене пырля йывыртем.
18 Тыгак теат куаныза, мый денем пырля куаныза.
19 Тендан кузе илымыда нерген пален налын, мыйынат кумылем нӧлтшӧ манын, тендан деке вашке Тимофейым колтен керташ Господь Иисус дене ушнен ӱшанем.
20 Тудын семын уло чон дене тендан верч тыршыше мыйын нигӧ весе уке,
21 вет чылан Иисус Христосын пашаж верч огыл, а шкеныштын пашашт верч веле тыршат.
22 А Тимофейлан ӱшанаш лиеш манын, те паледа: Поро Уверлан тудо мый денем ачаж дене эрге пырля ыштыме семын ыштен.
23 Тугеже, мый денем мо лийшашым пален налмекем, тудым тунамак колтен кертам манын ӱшанем.
24 Мый шкежат вашке тендан деке толам манын, Господь мылам ӱшаным пуа.
25 Но Епафродитым, мый денем пырля ыштыше да тыршыше изанам, мыланем кӱлмӧ годым полшаш колтымо еҥдам, тендан деке колташ кӱлешлан шотлем.
26 Тудо тендам чыландам пешак ужнеже да черланымыж нерген уверым колмыланда тургыжлана.
27 Епафродит чынжымак колышаш гай черле лийын, но Юмо тудым чаманен, да тудым веле огыл – мылам ойго ӱмбак ойго ынже ешаралт манын, шкемымат чаманен.
28 Тыгеже тыланда, тудым угыч ужмеке, куан лийже, а мыланем шагалрак ойго лийже манын, мый тудым вашкерак колтенам.
29 Тудым Господь дене ушнымаште куанен вашлийза да тудын гай еҥ-влакым пагалыза.
30 Тудыжо Христосын пашажлан лийын изиш гына колен огыл. Могай полышым те мыланем пуэн кертын огыдал, тудым пуаш манын, илышыжымат чаманен огыл.
3 ГЛАВА
1-11 Христослан ӱшаныме гоч чыныш лекмаш. 12 – 4:1 Ончыко кайымаш.
1 Тыгеракын, иза-шольым-влак, Господь дене ушнымаште куаныза. Тидымак угыч тыланда возымем мыйым ок йӧсландаре, а тыланда пайдале лиеш.
2 Пий-влак деч, осал пашаче-влак деч шекланыза, пӱчкедыше-влак деч шекланыза.
3 Ме, шӱлыш дене Юмылан служитлыше, Христос Иисус дене кугешныше да каплан огыл ӱшаным пыштыше-влак, чынжымак пӱчман улына.
4 Кеч мый шкеже капланат ӱшаным пыштен кертам ыле. Иктаж-кӧ каплан ӱшаным пышташ шона гын, тидлан мыйын амал утларак уло:
5 шочмекем, мылам кандашымше кечын пӱчмӧ йӱлам ыштеныт, Израиль калык гыч Вениамин тукым, еврей деч шочшо еврей улам, а законым шуктымо шотышто фарисей лийынам,
6 Юмын Черкым поктылмо марте тыршыше лийынам, законым шуктымо гыч лекше чын ыштымаш шотышто – шылталаш лийдыме айдеме.
7 Но мо мыланем сеҥымаш лийын, тидым Христослан кӧра йомдарымашлан шотлем.
8 Туге, мый чылажымат оккӱллан шотлем, вет Христос Иисусым, мыйын Господьым, палымаш мылам чыла моло деч утларак чапле. Тудлан кӧра мый чылажымат кудалтенам. Христосым шкаланем муын налаш да Тудын дене тӱрыснек ушнен шогаш манын, мый чылажымат йӧрдымылан шотлем.
9 Тыге мый шкаланем кӧра, законым шуктымо дене огыл, а Христослан ӱшаныме дене чын ыштышыш лектам. Тыгай чын ыштымаш ӱшанымылан кӧра Юмо деч лиеш.
10 Мый Христосым да Тудын ылыжмыжын куатшым палынем, Тудын орланымашкыже ушнынем да Тудын колымыж дене Тудын гай лийнем.
11 Тыге ала мыят колымаш гыч ылыжтыме лиям.
12 Мый кушко кайышаш улам, тушко шуынам але тичмашлыкыш толынам манын ом ойло, но, кузе Христос Иисус мый декем шуын, тугак, шуаш тыршен, вийым пыштен, ончыко каем.
13 Иза-шольо-влак, мый кушко кайышаш улам, тушко але шуынам манын ом шотло гынат, иктым ыштем: шеҥгелан кодшым чыла монден, ончыко уло вийын каем.
14 Мый тушко шунем, кушто Христос Иисус дене ушнен шогымаште Юмын эн кӱшыл ӱжмашлан кӧра пуалтшаш сеҥымаш пӧлек мыйым вуча.
15 Тугеже мемнан кокла гыч ӱшанымаште кушкын шушо-влак тыге шонышаш улыт, а те иктаж-мо нерген вес семын шонеда гын, тидымат Юмо тыланда почеш.
16 Кеч-мо лийже, ме могай кӱкшытыш шуынна, ме тыге шонышаш да тудо правил почешак илышаш улына.
17 Иза-шольо-влак, мыйын семынем ыштыза, мемнан тыланда ончыктымо корно дене коштшо-влак ӱмбаке ончыза.
18 Мый тидын нерген тыланда чӱчкыдын ойленам, да ынде шинчавӱд йӧре каласем: шукышт Христосын ыресшын тушманже семын илат.
19 Нунын мучашышт – пытымаш, нунын юмышт – кочмаш-йӱмаш, а чапышт – намысан койыш. Нуно мланде ӱмбалсе нерген шонат.
20 Но мемнан илыме верна пылпомышто, тушечын ме Утарышым, Господь Иисус Христосым, вучена.
21 Кид йымакыже чыла налаш Тудын куатше уло, тиде куат дене Тудо мемнан начар капнам Шкенжын чапланыше капше гайыш савыра.
4 ГЛАВА
2-9 Каҥаш-влак. 10-20 Пӧлеклан тауштымаш. 21-23 Чеверласымаш.
1 Тыгеже, йӧратыме да ужмо шумо иза-шольым-влак, мыйын куанем да сеҥымаш вуйшӱдышем, Господь дене тыге ушнен шогыза, йӧратымем-влак.
2 Господь дене ушнен икоян лияш Еводиям да Синтихиям сӧрвалем.
3 Туге, тыйымат йодам, пашаште ӱшанле йолташем: нине ӱдырамашлан полшо, нуно мый денем пырля, тыгак Климент да мый денем ыштыше моло еҥ дене пырля Поро Увер верч тыршеныт. Нунын лӱмышт – илыш книгаште.
4 Господь дене ушнен эре куаныза. Угыч каласем: куаныза!
5 Тендан тыматле улмыда чыла еҥлан палыме лийже; Господь лишнак.
6 Нимо нергенат ида тургыжлане, а, кумалын, тауштен да сӧрвален, йодмыдам чыла годымат Юмылан палдарыза.
7 Тунам Юмын кеч-могай уш деч кӱшнӧ шогышо тыныслыкше тендан шӱмдам да шонымыдам Христос Иисус дене ушнымаште арала.
8 Пытартышлан, иза-шольо-влак, чыла, мо чын, мо пагалыме, мо сай, мо ару, мо келшыше, мо мокташ йӧрышӧ – мо гына поро лиеш да тауштымым шога гын, тидын нерген шоныза.
9 Мый дечем те молан тунемында, мом налында, колында да ужында, тудым ыштыза, да тыныслыкым пуышо Юмо тендан дене лиеш.
10 Те ынде мыйын верч угыч тыршаш тӱҥалында, садлан Господь дене ушнен моткоч куанышым. Те ондакат полшынеда ыле, но йӧнда лийын огыл.
11 Мый йорло улмемлан огыл тидым ойлем, мый мо улмо дене серлагаш тунемынам.
12 Мый чӱдӧ илыш денат, улан илыш денат илен моштем, чыла годымат да чыла вереат темын илашат, шужашат, улан але йорлын илашат тунемше улам.
13 Мылам вийым пуэн шогышо [Иисус] Христос дене мый чылажымат кертам.
14 Туге гынат мылам орлыкем куштылемдаш полшымыда дене те сай ыштенда.
15 Те, Филиппыште илыше-влак, шкеат паледа: Поро Увер шарлаш тӱҥалме годым, Македоний гыч лекмекем, тендан деч моло ик черкат мыланем полышым пуэн огыл.
16 Фессалоникыште улмем годымат те кӱлмӧ годым мылам ик гана веле огыл полышым колтенда.
17 Тендан деч пӧлекым налашлан огыл тидым ойлем, но поро паша лектышда ешаралтмым ужмем шуэш.
18 А мый чыла налынам, чылажат лыҥ уло. Тендан колтымыдам Епафродит деч налынамат, мыйын чылажат шуко. Мом те пуэнда, тиде «тамле пушан пӧлек», «Юмылан келшыше, йӧрышӧ надыр».416
19 Мыйын Юмем тек тендан чыла кӱлешдам чап дене шке поянлыкше почеш Христос Иисус гоч тема.
20 Юмылан, мемнан Ачаланна, курым-курымеш чап лийже. Аминь.
21 Христос Иисус дене ушнен шогышо чыла святой-влаклан саламым каласыза. Мыйын пеленем улшо иза-шольо-влак тыланда саламым колтат.
22 Тыланда чыла святой, поснак кесарьын полатысыже-влак, саламым колтат.
23 Тек Господьна Иисус Христосын порылыкшо чыланда дене лиеш. Аминь.
СВЯТОЙ АПОСТОЛ ПАВЕЛЫН КОЛОССЯН-ВЛАКЛАН КОЛТЫМО СЕРЫШЫЖЕ
1 ГЛАВА
1-3 Саламлымаш. 4-14 Колоссысо черке верч Юмылан тауштен кумалмаш. 15-23 Христосын кӧ улмыжо да пашаже нерген. 24 – 2:5 Черкылан Павелын ыштымыже.
1 Юмын эрыкше417 почеш Иисус Христосын Апостолжо лийше Павел ден Тимофей иза деч
2 Христос Иисус дене ушнен шогышо, Колоссышто улшо святой да ӱшанле иза-шольо-влаклан.
3 Юмо Ачана да Господь Иисус Христос деч тыланда порылык да тыныслык лийже. Тендан верч кумалмына годым мемнан Господьна Иисус Христосын Юмыжлан да Ачажлан эре тауштена:
4 Христос Иисуслан ӱшанымыда да чыла святой еҥым йӧратымыда нерген колынна.
5 Ӱшанен вучымыдам тыланда пылпомышто ямдылыме, тидым пален, ӱшанеда да йӧратеда. Мом ӱшанен вучеда, тудын нерген те тӱҥалтыштак чын шомакыште, тендан деке шушо Поро Уверыште, колында.
6 Поро Увер еҥ-влак деке тӱня мучко шуэш, саскам пуа, шарла, да Юмын порылыкшо нерген колмо, тиде порылык чынжымак могай улмо нерген пален налме кече деч вара тендан денат тугак лийын –
7 Юмын порылыкшо нерген те мемнан дене пырля пашам ыштыше да тендан верч Христослан ӱшанлын служитлыше йӧратыме Епафрас деч пален налында.
8 Тудак чоныштыда могай йӧратымашым Шӱлыш шочыктымо нерген мыланна увертарен.
9 Теве молан меат чыла тидын нерген колмо кече гычак тендан верч кумалмым огына чарне, да Юмо тыланда шке эрыкшым418 Шӱлыш деч налме чыла уш-акыл да умылымаш дене тӱрыснек пален налаш полшыжо манын, эре йодына.
10 Те Юмылан келшыше илыш дене илыза, чыла шотыштат Тудлан йӧрышын ыштен, чыла тӱрлӧ порым ыштыме дене саскам кондыза да Юмым палымаште кушкын толза манын, Юмым сӧрвалена.
11 Тек Тудын чапшын чыла вийже да куатше тендам пеҥгыдемда, тунам те эре чыла чытыше да куаныше лийыда
12 да святой-влаклан ямдылыме наследствым волгыдо Кугыжанышыште налаш мемнам ӱжшӧ Ача Юмылан таушташ тӱҥалыда.
13 Тудо мемнам пычкемышын властьше деч утарен да йӧратыме Эргыжын Кугыжанышкыже кусарен.
14 Тудын Вӱржӧ дене мемнам сулен налме, Тудын гоч мемнан языкнам кудалтыме.
15 Христос – койдымо Юмын тӱсшӧ, Юмын ыштыме тӱня деч ончыч шочшо,
16 вет пылпомышто, мландӱмбалне мо уло – мо коеш, мо ок кой, – чыла Тудын гоч ышталтын: престолат, озаланымашат, вуйлатымашат, властят.419 Чылажымат Тудын гоч да Тудлан ыштыме.
17 Тудо чыла деч ончыч лийын, да Тудын дене чылажат радамлалтын шога.
18 Тудо – капын, вес семынже Черкын, вуйжо. Тудо – тӱҥалтыш. Чыла шотыштат икымше лийже манын, колымаш гыч ылыжше кокла гыч эн ончычсо.
19 Чыла тичмашлык Тудын дене лийже манын, Тудын гоч Юмо Шкеж ден чыла улшо коклаште сӧрасымашым ышташ, мо мландӱмбалне да пылпомышто уло,
20 чылаж денат Тудын ыресеш йоктарыме Вӱржӧ дене тыныслыкым ышташ шке порылыкшо дене сайлан шотлен.
21 Теат ондак Юмо деч тораште шогенда, те шке шӱмыштыда Тудын тушманже лийында, осал пашам ыштенда.
22 Шке ончыланже тендам святойым, арум да шылталаш лийдымым шогалташ манын, Христосын айдеме кап дене колымыж гоч Юмо тендан дене ынде тыныслыкым ыштен.
23 Ӱшанымашын негызыштыже чоткыдын шогыза, тендан колмо Поро Увердан пуымо ончыкылык ӱшан деч ида кораҥ. Поро Уверым Юмын ыштыме уло тӱнялан увертарыме, да мый, Павел, тудлан служитлыше лийынам.
24 Тендан верч орланымемлан ынде куанем. Христосын йӧсланымаштыже мо але ок сите, тудым мый шке капем дене Тудын Капше верч темем, а Тудын Капше – Черке.
25 Юмо эрыкше420 почеш шке шомакшым тыланда тӱрыс увертарыме пашам мылам ӱшанен пуэн, да мый Черкын служитлышыже лийынам.
26 Юмын шомакше тукым гыч тукымыш курымла дене шылтыме тайне ыле, а ынде святойжо-влаклан почмо.
27 Нунылан Юмо чын Юмым палыдыме-влак коклаште тиде тайнын уло поянлыкшым да чапшым палдарынеже улмаш. Тайныже тыгай: тендан дене Христос, Тудо – чапым ӱшанен вучымаш.
28 Кажне еҥым нимогай ситыдымаш деч посна Христос Иисус дене ушнымаште Юмын ончыко шогалташ манын, уло уш-акыл дене чыла еҥлан каҥашым пуэн да чыла еҥым туныктен, ме Тудын нерген увертарена.
29 Тидлан кӧра мый Тудын пуымо вийже дене ыштем да тыршем, тиде вийже мыйын кӧргыштем ила.
2 ГЛАВА
6-15 Христос дене у илыш. 16-23 Кӱлдымӧ чарымаш деч эрык.
1 Тендан верч, Лаодикийыште да Иерапольышто илыше-влак верч да кӧ мыйын чурием ужынжат огыл, чылашт верч кузе чот мылам кучедалаш логалеш, те палыза шонем.
2 Чыланыштын шӱмышт кумылаҥже да чыланат йӧратымаш дене ушнышт, умылымашын уло поянлыкышкыже да тичмашлыкышкыже, Ача Юмын да Христосын тайныштым палымашке шуышт манын тыршем.
3 Уш-акылын да шинчымашын чыла поянлыкше Христос дене уждымын саклалтеш.
4 Тендам нигӧат ласка мут дене ынже ондале манын, мый тидым ойлем.
5 Вет капем дене тендан пелен омыл гынат, чонем дене тендан пеленак улам да, шот дене илымыдам да Христослан пеҥгыдын ӱшанымыдам ужын, куанем.
6 Тыгеже Христос Иисусым, Господьым, шӱмышкыда пуртенда гын, Тудын дене ушнен илыза.
7 Тендам туныктымо семын Христосеш вожаҥза, Тудын дене ушнен, шке илышдам чоҥыза, ӱшанымаш дене пеҥгыдемза. Тек тендан тауштымыда лыҥ лиеш.
8 [Иза-шольо-влак,] Христосеш огыл, а айдеме туныктымашеш да сандалыкысе тӱрлӧ пӱртӱс виеш негызлалтше, ушанла койшо туныктымаш да кӱлдымӧ ондалымаш дене нигӧ тендам ынже авалте манын шекланыза.
9 Христосын айдеме капыштыже Юмын уло тичмашлыкше ила.
10 Христос дене ушнен, теат тичмашлыкыш шуында, Тудыжо – уло вуйлатымашын да властьын вуйжо.
11 Тудын дене ушнымаште те пӱчмашым эртенда, но тиде айдеме кид дене ыштыме пӱчмаш огыл, а пуйто айдемын языкан кап ден чон кумылжым кудаш налмаш. Тыгай пӱчмашым Христос ышта.
12 Тынеш пуртымо гоч Тудын дене пырля тойымо лийында, тынеш пуртымо гочак Тудым колымаш гыч ылыжтыше Юмын куатшылан ӱшанымылан кӧра Тудын дене пырляк ылыж кынелында.
13 Тендам, ондакшым сулыкланда да пӱчдымӧ улмыланда колышо-влакым, Христос дене пырля Юмо илышым ыштен. Тудо мемнан чыла сулыкнам касарен,
14 мемнан ваштареш возымо кагазым туныктымаш дене ӱштыл шуэн, ыресеш пудален кораҥден.
15 Тидын дене вуйлатымашын да властьын вийыштым поген налын, нуным чылан ончылно намысыш пуртен да ырес дене нуным чапланен сеҥен.
16 Тыгеже мом кочмылан але йӱмылан, але иктаж-могай пайремым, у тылзым але шуматкечым палемдымылан тендам тек нигӧ ок титакле.
17 Тиде – мо лийшашын ӱмылжӧ веле, а кап421 – Христосын.
18 Кӧ еҥ ончылно ӱҥышыла кояш тӧча, Суксылан кумалмым йӧрата да уждымо кончымашыж дене кугешнылеш, тыгай-влак кокла гыч тендам нигӧ ынже ондале. Айдеме ушышт дене нуно арам моктанат,
19 вуй дене – Христос дене – кылышт уке, а Христосшо уло капым йыжыҥ да шӧн-влак дене уша, Юмын шонымыж почеш кушта.
20 Тыгеракын, те Христос дене пырля колен улыда да тӱнясе тӱрлӧ пӱртӱс вий деч утленда гын,
21 тугеже, молан тиде тӱнясе семын «Ит тӱкнӧ», «Ит коч», «Ит тӱкале» манын кӱштымым шуктеда?
22 Мо нерген тыге ойлат, чыла тиде кучылтмо дене пыта. Тыгай чарымаш – айдемын кӱштымыжӧ да туныктымыжо веле.
23 Шке семын служитлымаш, шояк ӱҥышылык да капым индырымаш – чылажат ушанла коймаш гына, кап ден чонын йодмыштым шотыш налдымаш гына.
3 ГЛАВА
1-17 Тошто ден у айдеме. 18 – 4:1 Христиан еш ден кул-влак нерген.
1 Те Христос дене пырля ылыжында гын, тугеже кӱшылсым кычалза. Тушто Юмын пурла могырыштыжо Христос шинча.
2 Мланде ӱмбалсе нерген огыл, а кӱшылсӧ нерген шоныза.
3 Вет те коленда, да тендан илышда Христос дене пырля Юмо дене ушнымаште уждымын саклалтеш.
4 Кунам Христос, тендан илышда, толеш, тунам теат Тудын дене пырля чапланен толыда.
5 Сандене тендан тиде тӱня деч мо уло, тудым пытарыза: яжарланымым, шакшыланымым, сутланымым, осал кумыл шупшмым, опкынланымым. Опкынланымыже шояк юмылан кумалме дене иктак.
6 Тыгай верчак мут колыштдымо еҥ-влак ӱмбаке Юмын шыдыже возеш.
7 Ала-кунам теат тыгай койыш кид йымалне лийында, шкендам тыгак кученда.
8 А ынде те чылажымат ӧрдыжкӧ кораҥдыза: шыдым, ажгынымым, еҥлан осалым шонымым, еҥ ӱмбаке ойлымым, умша гыч лекше шакше мутым.
9 Икте-весыланда ида шойышт, вет шке ӱмбачда тошто айдемым пашаж дене пырля кудалтенда,
10 у айдемыш вӱдылалтында. Тудыжо, Пӱрышыжын422 тӱсан гай лияш келыштаралтын, эре уэмеш, Юмым сайынрак да сайынрак палаш тунемеш.
11 Тидын шотышто эллинат, иудеят, пӱчмат, пӱчдымат, варварат, скифат, кулат, эрыканат уке, но Христос – тиде чыла да чылаштат.
12 Тыгеже, Юмын ойырен налме, святой да йӧратыме еҥ-влак семын, шӱм чаманымаш, порылык, ӱҥышылык, тыматле улмо, шуко чытыме дене вӱдылалтса.
13 Икте-весыдам чытен илыза, тендан кокла гыч иктаж-кудыжын весылан ӧпкеда уло гын, титакшым кудалтыза. Кузе Христос титакдам кудалтен, теат тугак ыштыза.
14 Но эн ондак йӧратымаш дене вӱдылалтса, тудо чыла сайым уша.
15 Тек тендан шӱмыштыда Юмын тыныслыкше озалана. Тыныслыкышке тендам ик кап семын ӱжмӧ. Тауштен моштышо лийза.
16 Тек тендан чоныштыда Христос шомакын уло поянлыкше ила. Уло уш-акыл дене икте-весыдам туныктыза, икте-весылан каҥашым пуыза, псаломым, моктемурым да шӱлыш кумылаҥдыме мурым шӱмыштыда Господьлан тауштен мурыза.
17 Мом гына ойледа але ыштеда, чылажымат Господь Иисус Христос лӱм дене ыштыза, Тудын гоч Юмылан да Ачалан таум каласыза.
18 Вате-влак, марийдам колыштса, Господьлан ӱшаныше ӱдырамашлан тиде келшен толеш.
19 Марий-влак, шке ватыдам йӧратыза да нунын дене торжа ида лий.
20 Йоча-влак, ача-авадам чыла шотыштат колыштса, Господьлан тиде келша.
21 Ача-влак, йочада-влак вуйым ынышт саке манын, нуным эре ида шылтале.
22 Кул-влак, мландӱмбалсе озада-влакым чыла шотыштат колыштса. Тидыжым айдемылан келшаш тӧчен, оза ончымо годым веле огыл, а яндар шӱм дене, Юмо деч лӱдын ыштыза.
23 Мом те ыштеда, чылажымат айдемылан огыл, а Господьлан ыштыме семын уло кумылын ыштыза.
24 Господь деч пӧлек шотеш наследствым налшашдам те паледа, вет Христос Господьлан служитледа.
25 А осалым ыштыше шкенжын осалже денак налеш. Юмо чыла еҥым ик семын онча.
4 ГЛАВА
2-6 Черкылан каҥаш-влак. 7-18 Чеверласымаш.
1 Оза-влак, кулда-влак дене чын да тӧр ыштыза. Ушыштыда кучыза: пылпомышто тенданат Озада уло.
2 Кумалмаштыда чытышан да тӱткӧ лийза, таум ыштыза.
3 Шке увержым шараш, Христосын тайныжым увертараш, Юмо мыланна омсам почшо манын, мемнан верчынат кумалза. Тиде тайне верчак мый кызыт петырымаште шинчем,
4 да мый тудым раш палдарышаш улам. Мыланем тидым кӱлеш семын ышташ манын кумалза.
5 Ӧрдыж-влак дене шкендам моштен кучыза, жапым пайдалын кучылтса.
6 Мутда эре поро, шинчал дене саемдыме лийже, кажнылан кузе вашешташ пален шогышаш улыда.
7 Господьлан ӱшанлын служитлыше, мемнан дене пырля ыштыше йӧратыме Тихик иза тыланда мыйын нерген чылажымат каласа.
8 Тудым тидланак тендан деке колтенам. Тек тудо тендан дене мо ышталтме нерген пален налеш да шӱмдам кумылаҥда.
9 Тудын дене пырля ӱшанле да йӧратыме Онисим изана толеш, тудо тендан кокла гыч иктыже. Тысе чыла паша нерген нуно тыланда каласкалат.
10 Мый денем пырля казаматыште шинчыше Аристарх, тыгак Варнаван Марк родыжо тыланда саламым колтат. Марк шотышто йодмым налында: тудо тендан деке мия гын, порын вашлийза.
11 Тыгак Иуст манме Иисус саламым колта. Пӱчман-влак кокла гыч нуно веле Юмын Кугыжанышлан мый денем пырля пашам ыштат. Нуно мыланем кумылаҥдымаш лийыныт.
12 Иисус Христосын тарзыже, тендан Епафрасда саламым колта. Те нимогай ситыдымаш деч посна шогыза, чыла шотыштат Юмын эрыкше423 почеш илыза манын, тудо кумалмаште тендан верч эреак кучедалеш.
13 Тудо тендан верч да Лаодикий ден Иерапольышто улшо-влак верч уло кумылын тырша манын, мый ӱшандарен кертам.
14 Йӧратыме врач Лука да Димас тыланда саламым колтат.
15 Лаодикийысе иза-шольо-влаклан, тыгак Нимфанлан да тудын пӧртеш погынышо черкылан саламым каласыза.
16 А тиде серышым тендан дене лудмеке, тудым тыгак Лаодикийысе черкыште лудыктыза, Лаодикийысе серышым теат лудса.
17 Архипплан каласыза: «Шеклане, Господь дене ушнен шогымаште налме служитлыме пашатым шукто».
18 Мый, Павел, тиде саламлымашым шке кидем дене возем. Мыйын петырымаште шинчымем шарныза. Тендан дене Юмын порылыкшо лийже. Аминь.
СВЯТОЙ АПОСТОЛ ПАВЕЛЫН ФЕССАЛОНИКЫШТЕ ИЛЫШЕ-ВЛАКЛАН КОЛТЫМО ИКЫМШЕ СЕРЫШЫЖЕ
1 ГЛАВА
1 Саламлымаш. 2-10 Фессалоникысе ӱшаныше-влакын илышышт.
1 Павел, Силуан да Тимофей деч Юмо Ача да Господь Иисус Христос дене ушнен шогышо Фессалоникысе черкылан. Мемнан Юмо Ачана да Господь Иисус Христос деч тыланда порылык да тыныслык лийже.
2 Кумалмына годым эре тендам шарнена, чыланда верч Юмылан таум ыштена.
3 Ӱшанымылан кӧра ыштыме пашадам, йӧратымылан кӧра тыршымыдам да мемнан Господьна Иисус Христослан ӱшаным пыштыме гыч лекше чытымыдам ме Юмына, Ачана, ончылно шарнен шогена.
4 Юмын йӧратыме иза-шольына-влак, Тудын тендам ойырен налмыжым палена,
5 вет каласкалыме Поро Уверна мут дене веле огыл, а кугу куат, Святой Шӱлыш да тӱрыс ӱшанымаш дене тендан деке миен шуын. Коклаштыда тыланда кӧра могай лиймынам шкеат паледа.
6 Те мемнан семын да Господь семын ыштыше лийында; пеш чот индыралтында гынат, Поро Уверым Святой Шӱлыш деч лекше куан дене шӱмышкыда пыштенда.
7 Тыгеракын, Македонийыште да Ахаийыште ӱшаныше чыла еҥлан корным ончыктенда.
8 Господьын шомакше Македонийыште да Ахаийыште веле огыл тендан деч йоҥгалтын, а Юмылан ӱшанымыда нерген увер чыла вере шарлен. Мыланна тыгеже нимом каласкалыме ок кӱл,
9 вет нуно шке мемнан нерген каласкалат, тендан деке кузе мийымына да шояк юмо-влак деч кузе кораҥмыда нерген ойлат: те илыше, чын Юмылан служитлаш тӱҥалында;
10 Тудын колымаш гыч ылыжтыме Иисус Эргыжын пылпомыш гыч толмыжым вучеда, Тудыжо мемнам Юмын толшаш шыдыже деч утара.
2 ГЛАВА
1-16 Павелын Фессалоникысе пашаже. 17 – 3:13 Павел угыч Фессалоникыш мийынеже.
1 Иза-шольо-влак, шкеат паледа: тендан деке мемнан мийымына арам лийын огыл.
2 Те паледа: тылеч ончыч Филиппыште шуко орлыкым да торжа койышым мыланна чыташ логалын, да тендан денат ваштареш шогеныт гынат, тыланда Поро Уверым каласкалаш Юмо мыланна лӱддымылыкым пуэн.
3 Мемнан ӱжын ойлымына чын деч кораҥме гычат, амыргыме гычат, чояланыме гычат ок лек.
4 А Юмо мемнам терген да Поро Уверым мыланна ӱшанаш лиймым ужын, да ме тыгак ойлена: еҥлан огыл, а мемнан шӱмнам тергыше Юмылан келшаш тыршена.
5 Ме нигунам сайла кояш тӧчен ойлен огынал манын, те паледа; пайдам налаш шонымына лийын огыл, Юмо тидлан танык.
6 Ме айдеме деч чапым огына кычал, тендан дечат, моло дечат.
7 Ме Христосын Апостолжо улына да тендан деч пеҥгыдын йодын кертына ыле, но шке йочажым пукшен ончышо ава гай шыма тендан коклаште лийынна.
8 Тендам йӧратымыланна кӧра ме Юмын Поро Увержым веле огыл, а шкенан чоннамат тыланда пуаш ямде улына ыле, тунар те мыланна шерге лийында.
9 А те, иза-шольо-влак, пашам ыштымынам да тыршымынам шарнеда: тендан кокла гыч иктыланат нелым ышташ огыл манын, Юмын Поро Увержым каласкалымына годым йӱдшӧ-кечыже пашам ыштенна.
10 Кузе ме святойын, чын да шылталаш лийдымын тендан дене ыштенна, тидлан те, ӱшаныше-влак, да Юмо танык улыда.
11 Тендам шке Кугыжанышкыже да чапышкыже ӱжшӧ Юмылан келшышын илыза манын,
12 ача шке икшывыжым туныктымо семын кажныдам кумылаҥденна, ӱшандаренна да сӧрваленна – тидым те паледа.
13 Мемнан деч Юмын шомакым колмекыда, те тудым айдеме шомак семын огыл, а тудо чынжымак могай, тугайым, тендан, ӱшаныше-влакын, коклаште Юмын виян ыштыше шомакше семын ушешда коденда – тидланат ме Юмылан эреак таум ыштена.
14 Те, иза-шольо-влак, Христос Иисус дене ушнен шогышо Иудейысе черке-влак семын ыштыше лийында. Нуно иудей-влак деч мом чытеныт, теат шкендан калык деч тудымак чытенда.
15 Иудей-влак Господь Иисусымат, шкеныштын пророкышт-влакымат пуштеденыт, а мемнам поктылыныт. Нуно Юмылан огыт келше да чыла еҥын тушманже улыт.
16 Чын Юмым палыдыме-влаклан утарыше шомакым ойлаш нуно мыланна чаракым ыштылыныт, да тидын дене шке язык висаштым эре темен шогат. Но пытартышлан нунын ӱмбаке Юмын шыдыже логалын.
17 Иза-шольо-влак, кӱчык жаплан тендан деч мыланна ойырлаш логале, но шӱмна дене огыл, а чурийна дене гына, да тендан дене вашлияш эшеат кугу кумыл дене тыршенна.
18 Ме тендан деке мияш шоненна – мый, Павел, ик гана веле огыл мийынем ыле – но сатана чаракым ыштылын.
19 Господьна Иисус Христос толмо годым Тудын ончылно кӧ мемнан ӱшанен вучымына але куанна, кӧ мемнан сеҥымаш вуйшӱдышна? Те огыл мо?
20 Те мемнан чапна да куанна улыда.
3 ГЛАВА
1 Сандене, ынде чытен огыналат, ме Афинеш шкет кодаш шонен пыштенна
2 да тендам пеҥгыдемдаш, ӱшанымаштыда кумылаҥдаш ме Тимофей изанам – Христосын Поро Увержым каласкалымаште Юмын служитлышыжым, мемнан дене пырля ыштышым – тендан деке колтенна.
3 Тек кызытсе орландарымашлан кӧра нигӧ огеш тайнышт. Те шкеат паледа, мыланна тыге пӱралтын.
4 Орланышаш улына манын, тендан дене лиймына годымак тыланда ончылгоч каласенна ыле. Тыгак лийын, тидым те паледа.
5 Санденак мый ынде чытен кертын омылат, ӱшанымыда нерген пален налаш колтенам. Алгаштарыше тендам алгаштарен мо, да мемнан пашана арам лийын мо манын, мый тургыжланенам.
6 А ынде Тимофей, тендан деч мемнан деке толмекше, ӱшанымашда да йӧратымашда нерген поро уверым конден. Те мемнам эре порын шарнеда да, кузе ме тендам пеш чот ужнена, теат мемнам тугак ужнеда манын каласкален.
7 Сандене, иза-шольо-влак, чыла эҥгекна да нелылыкна годым тендан верч да ӱшанымыланда кӧра ме кумылаҥынна.
8 Те Господь дене пеҥгыдын ушнен шогеда гын, тугеже ме илена.
9 Ме тендан верч Юмына ончылно пеш куанена. Кузе ситышын тендан верч да тыланда кӧра куанымына верч Юмылан таум ыштен кертына?
10 Тендам ужаш да, ӱшанымаштыда мо ок сите, тудым ешараш йӧным пуыжо манын, йӱдшӧ-кечыже уло шӱм дене Юмым сӧрвалена.
11 Юмо, мемнан Ачана, Шкеже да Господьна Иисус Христос тек мыланна тендан деке корным почеш.
12 Тек Господь тыланда икте-весе деке да чыла еҥ деке йӧратымашым шукырак да шукырак пуэн шога. Кузе ме тендам йӧратена, тек тендан йӧратымашдам тугайымак ышта
13 да тидын дене тендан шӱмдам пеҥгыдемда. Тыге мемнан Господьна Иисус Христос чыла святойжо дене толмо годым те Юмо, мемнан Ачана, ончылно шылталаш амалым огыда пу да святой лийыда. Аминь.
4 ГЛАВА
1-12 Юмылан келшыше илыш. 13-18 Господьын толмыжо.
1 Икманаш, иза-шольо-влак: Юмылан келшыше илыш дене кузе илаш кӱлмым те мемнан деч тунемында. Но ме Иисус Христосын лӱмжӧ дене сӧрвален йодына: адакат сайракыш тыршыза.
2 Господь Иисусын лӱмжӧ дене тыланда мом кӱштенна, те паледа.
3 Юмын эрыкше424 тиде: те святой лийшаш да яжарланыме деч шкендам кучышаш улыда.
4 Тендан кокла гыч кажныже шке капшым425 святойым да чапыште кучен моштышаш,
5 Чын Юмым палыдыме калык семын сутланымын тулжылан вуйым ида пу.
6 Шке лишылжылан нигӧ эҥгекым ыштышаш да тудын кӱшеш пайдам налшаш огыл. Кузе ме тыланда ондакат пеҥгыдын шижтаренна, Господь тыгайлан мутым кучыкта.
7 Юмо мемнам амырчыкыш огыл, а святой илышыш ӱжын.
8 Тыгеракын, тиде туныктымо деч кораҥше еҥ айдемым огыл, а мыланна Шкенжын Святой Шӱлышыжым пуышо Юмым кораҥда.
9 Но иза-шольо-влакым йӧратыме нерген тыланда возымо ок кӱл, вет икте-весыдам йӧраташ Юмо Шке тендам туныктен.
10 Уло Македонийысе чыла иза-шольо дене тыгак ыштеда. Тендам сӧрвалена, иза-шольо-влак, адакат сайракыш тыршыза.
11 Кӱштымына семын тыматлын илымым, шке сомылым шуктымым да илышлан шке кид дене ыштен налмым чаплан шотлыза.
12 Тунам тендан кузе илымыдам ӧрдыж еҥ-влак пагалат, да те нимо укелыкым огыда пале.
13 Иза-шольо-влак, ӱшанен вучымаш деч посна илыше еҥ-влак семын ида ойгыро манын, колышо дене мо лийшаш нерген тендам палдарыде ынем кодо.
14 Иисус колен да ылыж кынелын манын ӱшанена гын, Иисуслан ӱшанен колышо-влакымат Юмо Тудын дене пырля конда манынат ӱшанена.
15 Ме тидым Господьын шомакше дене ойлена: ме, Господь толмешке илен шушо-влак, колышо-влакым изишат огына ончылто.
16 Вет увертарыме годым, Архангелын426 йӱкшӧ да Юмын пучшо шергылтме годым Господь Шкеак пылпомыш гыч вола, да Христослан ӱшанен колышо-влак эн ондак ылыж кынелыт.
17 Вара ме, илен шушо-влак, нунын дене пырля Господь дене южышто вашлияш пыл дене кӱзыктымӧ лийына. Тыгеракын, ме эре Господь дене пырля лийына.
18 Тугеже, тиде шомак дене икте-весыдам кумылаҥден шогыза.
5 ГЛАВА
1-11 Ида мале. 12-28 Каҥаш-влак да чеверласымаш.
1 Иза-шольо-влак, жап да шагат нерген тыланда возаш кӱлешыже уке.
2 Те шкеат сайын паледа: Господьын кечыже йӱдым толшо вор семын толеш.
3 Кунам «Тыныслык, лӱдыкшӧ уке» манын ойлаш тӱҥалыт, тунам нелемше ӱдырамашын азам ыштыме орланымашыже тӱҥалме семын азап нуным вучыдымын авалта, да утлен огыт керт.
4 Но те, иза-шольо-влак, пычкемыште огыдал, да тудо кече тендам вор семын авырен ок керт.
5 Те чылан волгыдын шочшыжо, кечывал кечын икшывыже улыда. Ме йӱдынат, пычкемышынат шочшыжо огынал.
6 Тыгеже моло семын малышаш огынал, ме шекланен шогышаш да айык шонымашан лийшаш улына.
7 Вет малыше-влак йӱдым малат, да йӱшӧ-влак йӱдым йӱыт.
8 Ме кечывал кечын шочшыжо улына гын, айык шонымашан лийшаш улына, аралыше кӱртньӧ тувыр семын йӧратымаш ден ӱшанымашым чийышаш, утарымашым ӱшанен вучымым шлем семын упшалшаш улына.
9 Вет Юмо мемнам шке шыдыжлан огыл, а Господьна Иисус Христос гоч утарымашым налаш палемден.
10 Ме илена але колымаш омо дене малена, мыланна Христос дене пырля илаш манын, Тудо мемнан верч колен.
11 Сандене икте-весыдам кумылаҥдыза да пеҥгыдемдыза. Те тидым ынде ыштен шогеда.
12 Иза-шольо-влак, тендан коклаште пашам ыштыше, Господь дене ушнымаште тендам виктарыше да каҥашым пуышо еҥ-влакым жаплаш йодына.
13 Ыштен шогымо пашаштлан нуным поснак пагалыза да йӧратыза. Шке коклаштыда тынысын илыза.
14 Шот деч посна илыше-влакым туныктыза, лӱдшӧ-влакым кумылаҥдыза, вийдыме-влаклан полшыза, чыла декат чытышан лийза манын, иза-шольо-влак, тендам сӧрвалена.
15 Нигӧат весын осалжылан осал дене ынже вашеште манын шекланыза, икте-весыланда да чылаланат эре порым ышташ тыршыза.
16 Эре куаныза.
17 Чарныде кумалза.
18 Чыла годымат Юмылан таум ыштыза. Тендан деч, Христос Иисус дене ушнен шогышо-влак деч, Юмо тидымак вуча.
19 Шӱлышын тулжым ида йӧртӧ,
20 пророкла ойлымым ӱлык ида шынде.
21 Чыла тергыза, сайжым кучыза.
22 Чыла тӱрлӧ осал деч кораҥза.
23 А тыныслыкым пуышо Юмо Шкеак тендам пӱтынек святитлыже, тек тендан шӱлышда, чонда да капда мемнан Господьна Иисус Христос толмылан шылталаш лийдымын тӱрыснек аралалт кодеш.
24 Тендам Ӱжшӧ – ӱшанле, Тудо тидым ышта.
25 Иза-шольо-влак, мемнан верч кумалза.
26 Чыла иза-шольым святой шупшалмаш дене саламлыза.
27 Тиде серышым чыла святой иза-шольылан лудаш Господь лӱм дене кӱштем.
28 Мемнан Господьна Иисус Христосын порылыкшо тендан дене лийже. Аминь.
СВЯТОЙ АПОСТОЛ ПАВЕЛЫН ФЕССАЛОНИКЫШТЕ ИЛЫШЕ-ВЛАКЛАН КОЛТЫМО КОКЫМШО СЕРЫШЫЖЕ
1 ГЛАВА
1-2 Саламлымаш. 3-12 Господьын кечыжым вучымаш.
1 Павел, Силуан да Тимофей деч мемнан Юмо Ача да Господь Иисус Христос дене ушнен шогышо Фессалоникысе черкылан.
2 Мемнан Юмо Ачана деч да Господь Иисус Христос деч тыланда порылык да тыныслык лийже.
3 Иза-шольо-влак, ме тендан верч Юмылан эреак таум ыштышаш улына, тыгак лийшаш, вет тендан ӱшанымыда моткоч чот кушкеш да кажныдан икте-весым йӧратымашда шукемеш.
4 Тыланда чыташ логалше чыла поктылмаш ден йӧсланымаште пеҥгыдын шогымыда да ӱшанымыда дене ме шкежат Юмын черкыж-влак ончылно тендан дене кугешнен кертына.
5 Юмын судшо чын улмым чыла тиде ончыкта, тыгеракын, те Юмын Кугыжанышлан йӧрышӧ еҥлан шотлалтыда. Юмын Кугыжаныш верчынак те орланеда.
6 Юмо чын ышта: тендам орландарыше-влаклан орлык дене тӱла,
7 а тыланда, орландарыме-влаклан, тыгак мыланнат ласкалыкым пуа. Тидыже Господь Иисусын виян Суксыж-влак дене пылпомыш гыч тул лоҥгаште толмыж годым лиеш.
8 Тунам Юмым палаш шоныдымо, Господьна Иисус Христосын Поро Увержым колыштдымо еҥ-влакым мут кучаш шогалта.
9 Кунам Иисус шке святойжо-влак коклаште чапланаш, ӱшаныше-влак коклаште моктымо лияш толеш – вет те мемнан таныклымылан ӱшаненда –
10 тудо кечын Господь Поро Уверым колыштдымо-влакым курымашлык пытымашлан судитла, нуно Тудын чурийже деч да Тудын куатшын чапше деч кораҥдыме лийыт.
11 Сандене ме тендан верч эре кумалына. Тек мемнан Юмына тендам ӱжмашлан йӧрышым ышта да поро деке тыршымыдам да ӱшанымашеш негызлалтше пашадам шке куатше дене тичмашыш шукта.
12 Мемнан Господьна Иисус Христосын лӱмжӧ тендан гоч чапланыже, мемнан Юмынан да Господь Иисус Христосын порылыкшо дене тыландат Тудын гоч чап лийже манын, ме кумалына.
2 ГЛАВА
1-12 Юмын тушманже. 13-17 Те утаралташлан ойырен налме улыда.
1 Иза-шольо-влак, Господьна Иисус Христосын толмыжо да мемнам Тудын деке погымо нерген икмыняр шомакым каласынена. Тендам сӧрвалена:
2 иктаж-могай шӱлыш але увер, але пуйто мемнан колтымо серыш, Христосын кечыже ынде шуын манын ойла гын, шонен моштымыдам вигак ида йомдаре, чон пудыранымылан эрыкым ида пу.
3 Тек тендам нигӧ нигузе ок ондале. Вет Юмо деч кораҥмаш ондак толмешке да языкын еҥже, пытымашын эргыже, лекмешке, тудо кече ок тол.
4 Мом Юмо маныт але молан кумалыт, чылаштынат ваштареш пытымашын эргыже шогалеш, шкенжым нунын деч кӱшкӧ нӧлта, Юмо семын храмышкат шинчеш да Юмо улам манын увертара.
5 Эше тендан дене лиймем годымак тидын нерген ойлымем огыда шарне мо?
6 Шке жапше деч ончыч лекме деч тудым ынде мо куча, те паледа.
7 Закондымылык тайне шке пашажым ышташ тӱҥалын, но тудым чарен кучышым тышеч налмешке, [огеш шукталт].
8 Тунам языкын еҥже толын лектеш. Но Господь Иисус тудым умшажын шӱлышыж дене пуштеш, чапланен толмыж денак пытара.
9 Языкын еҥже сатанан ыштен шогымыж дене уло вий,
10 шояк палдарыше пале да шояк чудо дене пытышаш-влакым тӱрлын ондален толеш, вет нуно утаралташлан чыным йӧратен огытыл.
11 Юмо чыла тидлан кӧра нунылан ондалалтмашым колта, да нуно шоялан ӱшанат.
12 Тыгеракын, чынлан ӱшаныдыме, но чын огылым йӧратыше-влак чылан судитлыме лийыт.
13 Господьын йӧратыме иза-шольына-влак, ме тендан верч Юмылан эреак таум ыштышаш улына: Шӱлышын святитлымыже да чынлан ӱшаныме гоч утаралташ Юмо тендам тӱҥалтыш гычак ойырен налын.
14 Тидлан, мемнан Господьна Иисус Христосын чапшым налаш, Тудо тендамат мемнан каласкалыме Поро Увер гоч ӱжын.
15 Сандене, иза-шольо-влак, пеҥгыдын шогыза, да мут дене але серыш гоч мом увертаренна да мом туныктенна, тудым кучен илыза.
16 Мемнан Господьна Иисус Христос Шке да мемнам йӧратыше, мыланна порылыкшо дене курымашлык йывыртымашым да вучымынан шукталтмылан пеҥгыде ӱшаным пуышо Юмо, мемнан Ачана,
17 тек тендан шӱмдам кумылаҥда, поро шомаклан да поро пашалан тыланда эре вийым пуа.
3 ГЛАВА
1-5 Мемнан верч кумалза. 6-15 Шот деч посна илыме деч шижтарымаш. 16-18 Чеверласымаш.
1 Тугеже, иза-шольо-влак: Господьын шомакше тендан денысе семынак писын шарлыже да чапланыже манын, мемнан верч кумалза.
2 Йӧрдымӧ, осал еҥ деч мыланна утлаш манынат кумалза, вет чылаштын огыл ӱшанымашышт уло.
3 Но Господь ӱшанле, Тудо тендам пеҥгыдемда да осал деч арала.
4 Господь дене ушнымаште тендан нерген ӱшанна уло: мом ме тыланда кӱштена, тудым кызытат, ончыкыжымат шукташ тӱҥалыда.
5 Тек Господь тендан шӱмдам Юмын йӧратымашке да Христосын чытымашкыже виктара.
6 Иза-шольо-влак, мемнан деч налме туныктымаш почеш огыл, а шот деч посна илыше чыла иза-шольо деч те кораҥза манын, мемнан Господьна Иисус Христосын лӱмжӧ дене кӱштена.
7 Мемнан семын кузе ыштышашым те шкеат паледа. Ме тендан дене лиймына годым шот деч посна илен огынал,
8 нигӧн киндыжым яра кочкын огынал. Тендан кокла гыч нигӧлан нелым ышташ огыл манын, йӱдшӧ-кечыже шуко пашам ыштен улына.
9 Мемнан властьна укелан огыл, а тыланда корным ончыкташлан, теат мемнан семынак ыштыза манын, тидым шуктенна.
10 «Кӧ пашам ынеж ыште, тудо ынже коч» манын, тендан дене лиймына годым кӱштенна.
11 Но ме колынна: тендан кокла гыч южышт шот деч посна илат, нимогай пашам огыт ыште, кӱлеш-оккӱлым шуктат.
12 Тыгай-влак тыматлын пашам ыштышт да шке пашашт дене налме киндым кочкышт манын, мемнан Господьна Иисус Христосын лӱмжӧ дене кӱштена да сӧрвалена.
13 А те, иза-шольо-влак, порым ышташ ида нойо.
14 Тиде серышыште возымынам иктаж-кӧ ок колышт гын, тудым шкаланда палемдыза да, вожылтараш манын, тудын дене кылым ида кучо.
15 Туге гынат тушманлан ида шотло, а иза-шольым тӧрлымӧ семын шижтарыза.
16 Тек тыланда тыныслык Господь Шкеак чыла шотыштат эре тыныслыкым пуа. Тек Господь чыланда пелен лиеш.
17 Мый, Павел, тиде саламлымашым шке кидем дене возем, тидыже чыла мыйын серышемын палыже лиеш – мый тыге возем.
18 Тек мемнан Господьна Иисус Христосын порылыкшо чыланда дене лиеш. Аминь.
СВЯТОЙ АПОСТОЛ ПАВЕЛЫН ТИМОФЕЙЛАН КОЛТЫМО ИКЫМШЕ СЕРЫШЫЖЕ
1 ГЛАВА
1-2 Саламлымаш. 3-11 Шояк туныктымаш нерген шижтарымаш. 12-20 Юмын порылыкшылан тауштымаш.
1 Юмын, мемнан Утарышынан, да Господь Иисус Христосын, ончыкылык ӱшаннан, кӱштымыж дене Иисус Христосын Апостолжо лийше Павел деч
2 ӱшанымылан кӧра шочмо эргыж гай лийше Тимофейлан. Юмо Ачана да Господьна Христос Иисус деч тыланет порылык, чаманымаш да тыныслык лийже.
3 Вес туныктымым ынышт шаре, шонен лукмо ойлыштмаш да мучашдыме тукымвож нерген ынышт шонкале манын, тый икмыняр еҥлан кӱштышаш улат ыле. Чыла тидыже Юмын пашажлан огыл, а ӱчашымашым лукташ веле полша,
4 Юмын пашаже ӱшаныме гоч веле ышталтеш. Садлан мый Македонийыш каяш лекмем годым тыйым Ефесеш кодаш йодынам.
5 Яндар шӱм, поро совесть да ондалыдыме чон дене ӱшанымаш гыч лекше йӧратымаш лийже манын, мый тыге кӱштенам.
6 Тидын деч южышт кораҥыныт, кӱлеш-оккӱлым мутланышышке савырненыт.
7 Нуно закон туныктышо лийнешт, но шкешт мом ойлымыштымат, молан ӱшандарымыштымат огыт умыло.
8 Ме палена: законым закон почеш кучылташ гын, тудо сай.
9 Ме умылена: законым чын ыштышылан огыл, а тудым пудыртышо да мут колыштдымо, Юмылан кумалдыме да языкан, святойым шотлыдымо да амыргыше, ача-авалан осалым ыштыше, айдемым пуштшо,
10 яжарланыше, пӧръеҥ ден пӧръеҥ илыше, еҥым шолыштшо, [еҥ ӱмбаке ойлышо, вольык дене коштшо,] шояче, шке товатлымыжым пудыртышо-влаклан да чын туныктымаш ваштареш шогышо чыла молылан лукмо.
11 Моктымо Юмын чапшым увертарыше, мыланем ӱшанен пуымо Поро Увер тыге ойла.
12 Мылам вийым пуышо Господьна Христос Иисуслан тауштем: мый ондакше мыскылыше, поктылшо да еҥым шыгыремдыше лийынам гынат, Тудо мыйым ӱшанле айдемылан шотлен да служитлыме пашаш шогалтен.
13 Мыйын титакем Юмо кудалтен, вет мом ыштенам – ӱшаныдымемлан кӧра пален омыл.
14 Господьнан порылыкшо Христос Иисус дене ушнымаште улшо ӱшанымаш ден йӧратымаш дене пырля мыланем тичмашын пуалтын.
15 Тиде мут чын да шӱмыш пышташ чыла шотыштат йӧра: Христос Иисус тӱняшке языкан-влакым утараш толын, нунын кокла гыч эн языканже мый улам.
16 Мыйын, эн кугу языканын, илышыште Иисус Христос уло чытымыжым ончыкташ шонен, сандене мыйым тыге серлаген, Тудлан ӱшанаш тӱҥалшаш да курымашлык илышым налшаш-влаклан мыйын гоч корным ончыктен.
17 А Курымашлык Кугыжалан, колыдымо, койдымо, кугу ушан ик шкет Юмылан курым-курымеш пагалымаш да чап лийже. Аминь.
18 Тимофей эргым, пророкла ойлен кодымаште тыйын нерген каласыме дене келшышын, тиде кӱштымашым тыланет ӱшанен кодем. Тиде ойлымылан эҥертен, кредалмаште ӱшанле сарзе лий,
19 ӱшанымаште шого, поро совестьым кучо. Икмынярышт совестьыштым колыштмым чарненыт, да нунын ӱшанымашышт кӱ ӱмбаке логалше корабль семын шаланен.
20 Тыгайже-влак коклаште Именей ден Александр улыт. Юмым мыскылыде илаш тунемышт манын, мый нуным сатаналан пуэн коденам.
2 ГЛАВА
1-15 Юмылан кузе кумалман.
1 Тыгеже мыланна ласкан, шып, чыла шотыштат Юмым пагален да яндар койышым кучен илаш манын, чыла еҥ верч,
2 кугыжа ден вуйлатыше-влак верч эн ондак йодмым, кумалмым, сӧрвалымым, тауштымым эртараш йодам.
3 Чыла еҥ утаралтше да чыным пален налже манын шонышо Юмын,
4 мемнан Утарышынан, ончылно тидыже сай да келшыше.
5 Вет Юмо икте, Юмо ден еҥ-влак коклаште ушен шогышат икте – айдеме Христос Иисус.
6 Тудо чыла еҥым сулен налаш Шкенжым пуэн, шке жапыштыже таныклымаш тыгай лийын.
7 Тидланак мыйым увертарен туныктышылан да Апостоллан шогалтыме. Христос дене ушнен, чыным ойлем, ом шойышт. Чын Юмым палыдыме-влакым ӱшанымашлан да чынлан туныкташ мыйым палемдыме.
8 Тыгеже пӧръеҥ-влак, кидыштым яндар кумылын нӧлталын, шыде да кокыте шонымаш деч посна чыла годымат кумалышт манын шонем.
9 Тек ӱдырамаш-влак чапыштым волтыдымо, шинчаш перныдыме да шотан вургемым чият, шкеныштым ойыртемалтше ӱппунем, шӧртньӧ, ракывотшер да шергакан вургем дене огыл,
10 а поро пашашт дене сӧрастарышт. Юмын корно дене каяш шонышо ӱдырамаш-влаклан тыге ышташ келша.
11 Тек ӱдырамаш, чыла шотыштат мутым колыштын, шып тунемеш.
12 Туныкташ але пӧръеҥым вуйлаташ мый ӱдырамашлан эрыкым ом пу, тудо шып илышаш.
13 Вет эн ончыч Адамым ыштыме, вара – Евам.
14 Адамым ондалыме огыл, а ӱдырамаш ондалалтын да титакыш пурен.
15 Но ӱдырамаш ӱшанымаште да йӧратымаште пеҥгыдын шога да поро уш-акыл дене яндарын ила гын, йочам ыштыме гоч утаралтеш.
3 ГЛАВА
1-7 Черке вуйлатыше-влак нерген. 8-13 Диакон-влак нерген. 14-15 Молан тиде серышым возымо. 16 Христослан чапмуро.
1 Тиде мут чын: кӧ епископ лийнеже гын, поро пашам ыштынеже.
2 А епископ шылталаш лийдыме лийшаш: ик гана гына ӱдырым налше,427 айык, ушан-шотан, шкенжым сайын кучышо, [чыным йӧратыше,] корныеҥ-влакым кумылын ончышо, туныктен моштышо лийже.
3 Аракам йӱаш йӧратыше огыл, кредал коштшо огыл, [ӱчашыше огыл,] шкаланже пайдам кычалше огыл, но тыматле лийже, ынже ӱчаше, оксам ынже йӧрате.
4 Тудо шке ешыжым моштен кучышаш, йочажым мут колыштшым да чыла шотыштат чын илышым ончен куштышаш.
5 А кӧ шке ешыжым кучен огеш керт гын, кузе Юмын Черкыж верч тыршаш тӱҥалеш?
6 Епископ кызыт гына ӱшанаш тӱҥалше лийшаш огыл. Тыгай айдеме кугешнаш тӱҥалын да диавол дене пырля титаканыш лукталтын кертеш.
7 Еҥ-влакын титаклымашкышт да диаволын вапшышкыже логалаш огыл манын, тудо ӧрдыж-влак коклаштат пагалыме лийшаш.
8 Тыгак диакон-влакат чын илышаш улыт. Нуно кокыте ойлышаш огытыл, аракам йӱаш йӧратыше ынышт лий, шкаланышт пайдам ынышт кычал,
9 ӱшанымашын таинствыжым ару совесть дене пеҥгыдын кучышаш улыт.
10 Но нине еҥымат ондакше тергыман, вара, нуно шылталаш лийдыме улыт гын, тек служитлаш тӱҥалыт.
11 Вате-влакат чын илышаш улыт, еҥ ӱмбаке ынышт ойло, айык, чыла шотыштат ӱшанле лийышт.
12 Диакон-влак тек ик гана гына ӱдырым налше лийыт, шке йочаштым да ешыштым сайын кучышт.
13 Сайын служитлыше-влак шкаланышт кугу кӱкшытым ямдылат, да Христос Иисуслан ӱшанымаште нуно кугу лӱддымылыкыш шуыт.
14 Тый декет вашке мияш ӱшанен, мый тидым тылат возем.
15 А кучалтам гын, Юмын пӧртыштӧ428 еҥ-влак шкеныштым кузе кучышаш улыт манын, тыланетат палаш кӱлеш, вет тиде пӧртшӧ илыше Юмын Черкыже, чынын негызше да эҥертышыже.
16 Чынжымак, Юмылан ӱшанымашын святой тайныже пешак кугу: Юмо кап дене толын, Святой Шӱлыш дене чыныш лектын, Суксо-влаклан Шкенжым ончыктен, калык-влаклан Тудын нерген увертарыме, тӱняште Тудлан ӱшаненыт, Тудо чап дене пылпомышко нӧлталтын.
4 ГЛАВА
1-16 Ӱшаныше-влакын вуйлатышышт шкеныштым кузе кучышаш улыт.
1 Шӱлыш раш ойла: ондалыше шӱлыш-влакым да ия-влакын туныктымыштым колыштын, пытартыш жапыште южышт Христослан ӱшаныме деч кораҥыт.
2 Тыгай туныктымаш йӱлен пытыше совестян да сайла кояш тӧчышӧ шояче-влак гоч толеш.
3 Нуно ӱдырым налаш але марлан лекташ чарат да, мом Юмо ӱшаныше да чыным пален налше-влаклан тауштен кочкашышт ыштен, тудым кочкаш чарат.
4 Юмын ыштыме чылажат сай, тауштен налме гын, нимо шӱкалме лийшаш огыл,
5 тудым Юмын шомак да кумалме святитлат.
6 Тидым иза-шольо-влаклан эре ушештарен шогет гын, Иисус Христосын сай служитлышыже лият, ӱшанымаш шомак тыйым пукша, сай туныктымым шуктен шогет, да тудо тыйым пеҥгыдемда.
7 А йӧрдымӧ да шонен лукмо тӱрлӧ ойлыштмаш деч кораҥ, Юмым пагалымаште шкендым вияҥде.
8 Капым вияҥдымаш шагал пайдам пуа, но Юмым пагалымаш чыла шотыштат пайдале, вет тудо кызытсе илышымат, ончыкылык илышымат сӧра.
9 Тиде мут чын да шӱмыш пышташ чыла шотыштат йӧра.
10 Вет ме илыше Юмылан ӱшаннам пыштенна, садлан пашам уло вийын ыштена да вурсымым чытена, Тудыжо – чыла айдемын, поснак ӱшаныше-влакын, Утарышышт.
11 Тидым ышташ кӱштӧ да тидлан туныкто.
12 Самырыкетлан кӧра тек тыйым шотлыдымо нигӧ ок лий. Мутланымаштат, шкем кучымаштат, йӧратымаштат, шӱлышыштат, ӱшанымаштат, арулыкыштат ӱшаныше-влаклан корным ончыкто.
13 Мыйын мийымешкем, еҥ-влаклан Возымашым лудмылан, каҥашымылан, туныктымылан шкендым пу.
14 Пресвитер-влакын тый денет кид пыштымым шуктымышт годым пророкла каласыме гоч Юмын тыланет пуымо моштымашым ит шӱкал.
15 Тыйын сеҥымашке шуметым чылан ужышт манын, чыла тиде верч тырше, тидлан уло виетым пыште.
16 Шкендымат, туныктыметымат шекланен шого. Чыла тидым пеҥгыдын кучо, вет тыге ыштымет дене тый шкендымат, колыштшо-влакетымат утарет.
5 ГЛАВА
1 – 6:2 Ӱшаныше-влакын тӱрлӧ тӱшкашт дене шкем кузе кучаш.
1 Шоҥгыеҥым ит шылтале, но ачам туныктымыла пагален туныкто, а самырык пӧръеҥ-влакым – иза-шольым туныктымо семын.
2 Илалше ӱдырамаш-влакым авам туныктымыла пагален туныкто, самырык ӱдырамаш-влакым – ака-шӱжарым туныктымо семын, койышет чыла шотыштат ару лийже.
3 Чынжымак шкет кодшо тулык вате-влакым пагале.
4 А иктаж тулык ватын йочаж але уныкаж-влак улыт гын, тек ондак шке ешыштым пагалаш да ача-аваштлан поро дене пӧртылташ тунемыт, тидыже Юмын ончылно сай.
5 Чынжымак родо-тукымжо деч посна кодшо тулык ӱдырамаш ӱшанжым Юмылан пышта да, полышым йодын, Тудлан йӱдшӧ-кечыже кумалеш.
6 А шке шержым темаш йӧратыше илышынек колен.
7 Еҥ-влакын шылталаш амалышт ынже лий манын, чыла тидымак ышташ кӱштӧ.
8 А кӧ родо-тукымжо да поснак шке ешыже верч ок тырше гын, тудо ӱшанымаш деч кораҥын да ӱшаныдыме еҥ дечат ударак лийын.
9 Кудло деч шагал огыл ийыш шушо да ик гана веле марлан лекше тулык ӱдырамаш тек тулык вате радамыш пурталтеш.
10 Тудо поро пашаж дене палыме лийшаш: йоча-влакым ончен-куштен, корныеҥ-влакым ончен, святой-влакын йолыштым мушкын, нелылыкыш логалшылан полшен да тӱрлӧ поро пашам ыштен шоген.
11 Самырык тулык вате-шамычым тыгай радамыш ит пурто. Кунам нуно шкеныштым куштылгын кучаш тӱҥалыт, Христос деч торлат да марлан лекнешт,
12 ӱшанле лияш мутым пуэныт гынат, тудым пудыртат да титаканыш лукталтыт.
13 Тыгодымак нуно йолагайланаш, пӧрт еда кошташ тунемыт, да йолагайланаш гына огыл, а утым ойлен кошташ, кӱлеш-оккӱлым пален налаш тыршат да оккӱлым ойлыштыт.
14 Сандене самырык тулык вате-влак марлан лектышт, йочам ыштышт, сурт сомылкам чумыркалышт манын тыланем, осалым ойлаш тушманлан нимогай амалым ынышт пу.
15 Вет южышт ынде чын корно гыч кораҥыныт да сатана почеш каеныт.
16 Ӱшаныше иктаж пӧръеҥын але ӱдырамашын лишыл родыжо-влак коклаште тулык вате уло гын, тудлан полшыжо, чынжымак шкет кодшо тулык ватылан Черке полшен кертше манын, тиде нелылык Черке ӱмбаке ынже воч.
17 Черкым моштен вуйлатыше пресвитер-влакым, Юмын шомакым каласкалыше да тыршен туныктышо-влакым, поснак пагалаш кӱлеш.
18 Возымаште ойлалтеш: «Пырчым шийше ӱшкыжын умшажым ит петыре»,429 тыгак: «Пашаеҥ шке пашадаржым сулен налеш».
19 Кок але кум таныклыше деч посна пресвитерым титаклымым ит колышт.
20 Молат лӱдышт манын, языкым ыштен шогышо-влакым чылаштын ончылно шылтале.
21 Юмо ончылно, Господь Иисус Христос ончылно да ойырен налме Суксо-влак ончылно мый тыланет нине каҥашем шукташ пеҥгыдын кӱштем. Пашам шымлымешке, чыла раш манын, ончылгоч ит шоно, иктаж-кӧн велке ит лий.
22 Нигӧ дене кид пыштымым шукташ430 ит вашке, еҥ-влакын языкыштышт тыйын ужашет ынже лий. Шкендын арулыкетым арале.
23 Ончыкыжым вӱдым веле огыл йӱ, а пагаретлан да чӱчкыдын черле лийметлан кӧра йошкар аракамат изиш кучылт.
24 Южо еҥын языкше раш коеш да судитлымашке вик конда, а южыштын вара почылтеш.
25 Тыгак поро пашат раш коеш, а кудыжо ок кой гын, шылын кодын ок керт.
6 ГЛАВА
3-10 Шояк туныктымаш да чын поянлык. 11-21 Тимофейлан Павелын сугыньжо.
1 Юмын лӱмжӧ да мемнан туныктымашна ынышт вурсалт манын, кид йымалне улшо кул-влак шке озаштым чыла шотыштат пагалаш йӧрышылан шотлышаш улыт.
2 А кӧн Христослан ӱшаныше озаже уло, тек озажым шотлыдымо ок лий, вет нуно ӱшанымаште иза-шольо улыт. Тудо утларак тыршен веле тарзыланышаш, молан манаш гын озаже – ӱшаныше да йӧратыме еҥ – эре порым гына ышта. Чыла тидлан туныкто да каҥашым пу.
3 Кӧ весылан туныкта да мемнан Господьна Иисус Христосын яндар шомакше да чын ӱшанымаш туныктымо дене ок келше,
4 тудо кугешна, нимом ок пале, но ӱчашыме да мут нерген тавалыме чер дене черланен, тидыж дечын пужлышо ушан, чыным йомдарыше еҥ-влак коклаште кӧранымаш, келшыдымаш, вурсен ойлымаш, осал йолам ыштымаш да ӱчашымаш лектыт.
5 Тыгай еҥ-влак Юмым пагалыме дене пояш лиеш манын шонат. Нунын деч кораҥ.
6 Чынжымак, мо уло дене серлаген, Юмым пагалаш – кугу поянлык.
7 Ме тӱняшке нимом конден огынал да, чылалан раш, тиде тӱня гыч нимом пеленна налын огына керт.
8 Кочкышна да вургемна уло гын, тидын дене серлагышаш улына.
9 А пояш шонышо-влак алгаштаралтыт, ушдымо да зияным ыштыше тӱрлӧ сутланымашын лӧдышкыжӧ логалыт, нунышт еҥ-влакым кугу азапыш пуртен, пытымашке шуктат.
10 Вет чыла осалын вожшо – оксам йӧратымаш, оксалан вуйым пуымеке, южышт ӱшанымаш деч кораҥыныт да шкеныштым шке шуко орлыкыш пуртеныт.
11 А тый, Юмын еҥже, тыгай деч кораҥ курж да чын ыштымаште, Юмым пагалымаште, ӱшанымаште, йӧратымаште, чытымаште, тыматле лиймаште сеҥымашке шу.
12 Христослан ӱшаныме верч шогымаште чыла виет дене тырше, курымаш илышым кучо. Юмо тыйым тиде илышланак ӱжын, да тый шуко таныклыше ончылно шке ӱшаныметым пеҥгыдын почын каласенат.
13 Чылалан илышым пуышо Юмын ончылно да Понтий Пилат годым пеҥгыдын таныклен ойлышо Христос Иисус ончылно мый тыланет кӱштем:
14 мемнан Господьна Иисус Христос толмешке, тыланет кӱштымым яндарын да шылталаш лийдымын шуктен шого.
15 Тудын толмыжым поро пиалан ик шкет куатле Юмо, кугыжаланыше-влакын Кугыжашт да озаланыше-влакын Озашт, шке жапыштыже ончыкта.
16 Тудо шкетынак веле колыдымо, лишемаш лийдыме волгыдышто ила, Тудым ик айдемат ужын огыл да ужын ок керт. Тудлан чап да курымашлык вий-куат. Аминь.
17 Шкеныштым кӱшкӧ ынышт шынде да пытышаш поянлыклан огыл, а мыланна куанен илаш чылажымат лыҥ пуышо илыше Юмылан ӱшаным пыштышт манын, кызытсе курымысо поян-влаклан кӱштӧ.
18 Тек нуно порым ыштат, нунын поянлыкышт порым ыштымышт лийже, вес еҥлан тӱрлын полшаш эре кумылан лийышт.
19 Тидын дене нуно шкаланышт чын поянлыкым погат, тидыже ончыкылыкыштлан пеҥгыде негыз лиеш, да курымашлык илышыш шуын кертыт.
20 О, Тимофей! Тылат ӱшанен пуымым арале, йӧрдымӧ яра мутланымаш деч да шинчымаш манын мом йоҥылыш лӱмдат, тудын торешланымыже деч кораҥ.
21 Южышт тудын велке савырненыт да Христослан ӱшаныме корно гыч кораҥыныт. Тый денет Юмын порылыкшо лийже. Аминь.
СВЯТОЙ АПОСТОЛ ПАВЕЛЫН ТИМОФЕЙЛАН КОЛТЫМО КОКЫМШО СЕРЫШЫЖЕ
1 ГЛАВА
1-2 Саламлымаш. 3-18 Юмылан тауштымаш.
1 Иисус Христос дене ушнымаште сӧрымӧ илышым увертараш колтымо, Юмын эрыкше431 почеш Иисус Христосын Апостолжо лийше Павел деч
2 шкенжын йӧратыме Тимофей эргыжлан. Ача Юмо да Господьна Христос Иисус деч тыланет порылык, чаманымаш да тыныслык лийже.
3 Мый Юмылан таум ыштем – Тудлан ача-кочам семынак яндар совесть дене служитлем – да йӱдшӧ-кечыже кумалмаштем тыйым эре шарнем.
4 Мый шинчавӱдетым шарналтем, тыйым ужмем шуэш, ужмекем, мыйым куан тема.
5 Тыйын чон гыч лекше ӱшанымашетым мый шарнем. Ондак тыйын Лоида коват ден Евника аватын шӱмыштыштат тыгаяк ӱшанымаш лийын, да мый инанем: тудо тыйынат кӧргыштет ила.
6 Сандене тыланет ушештарем: ӱмбакет кидем пыштымем годым Юмо деч налме моштымашетым угычын вияҥден шого.
7 Юмо мыланна лӱдмашын шӱлышыжым огыл, а вийын, йӧратымашын да яндар уш-акыл дене илымын шӱлышыжым пуэн.
8 Тугеже мемнан Господьна [Иисус Христос] нерген таныклыме дечат, мый дечемат – Тудын верч петырымаште шинчыше деч – ит вожыл, а Поро Увер верч нелылыкым чытымашке мый денем пырля ушно, тидлан Юмо вийым пуа.
9 Тудо мемнам утарен да святой илышышке ӱжын. Тидым мемнан пашаланна кӧра огыл, а ончылгоч шонен пыштымыжлан кӧра да жап тӱҥалме деч ончычак мыланна Христос Иисус гоч ончыктымо порылыкшылан кӧра ыштен.
10 Тидыже ынде мемнам Утарыше Иисус Христосын толмыж гоч почылтын. Тудо колымашын вийжым пытарен, Поро Увер гоч илышым да колыдымашым почын ончыктен.
11 Тиде Поро Уверын увертарышыжлан да Апостолжылан мыйым шогалтыме. Мый чын Юмым палыдыме-влаклан тудым туныктышаш улам.
12 Тидлан кӧра мый тыге орланем. Туге гынат ом вожыл: Кӧлан мый ӱшанем, Тудым палем, да саде кече марте мыланем ӱшанен пуымым432 аралаш Тудын куатше уло манын инанем.
13 Мый дечем тый яндар туныктымашым колынат. Тек тудо тылат корным ончыкта, Христос Иисус дене ушнымаште шочшо ӱшанымашым да йӧратымашым арале.
14 Тыланет ӱшанен пуымо порылыкым мемнан шӱм-чонышто илыше Святой Шӱлышын полшымыж дене арале.
15 Тый палет: Асийысе-влак чыланат мый дечем кораҥыныт, нунын коклаште Фигелл ден Ермогенат улыт.
16 Тек Онисифорлан да тудын мӧҥгысыж-влаклан Господь порылыкым ышта, вет тудо мыйым шуко гана кумылаҥден да, мыйым шинчырленыт гынат, мый дечем вожылын огыл.
17 А кунам тудо Римыш толын, мыйым чот тыршен кычалын да муын.
18 Тек Господь шке кечынже тудлан порылыкшым ончыкта. А кунар тудо мылам Ефесыште полшен, тый эн сай палет.
2 ГЛАВА
1-13 Поро Увер верч тыршымаш. 14-26 Юмын сайлан шотлымо тарзе.
1 А тый, эргым, Христос Иисусын порылыкшо дене пеҥгыдем.
2 Шуко таныклыше улмо годым мом мый дечем колынат, ӱшанле еҥ-влаклан тудым ӱшанен пу. Нуно вара молымат туныктен кертыт.
3 Иисус Христосын сай сарзыже семын нелылыкым чыте.
4 Воеводылан кажне сарзе келшаш тырша, сандене илышысе тыглай паша дене шкенжым ок кылде.
5 Тыгак таҥасыше айдемат, чын почеш ок таҥасе гын, сеҥымаш вуйшӱдышым ок нал.
6 Мланде пашам тыршен ыштыше еҥ саскам эн ондак налшаш.
7 Мом мый ойлем, тудын нерген шоналте. Господь тылат чылажымат умылаш полшыжо.
8 [Господь] Иисус Христосым шарне. Мыйын увертарыме Поро Увер дене келшышын Тудо Давид тукым гыч лийын да колымаш гыч ылыж кынелын.
9 Поро Уверлан кӧра мый орланем, мыйым осалланыше еҥ семын казаматыш шынденыт, но Юмын шомакшым шинчырлаш ок лий.
10 Сандене мый ойырен налме-влак верч чыла чытем: нунат Христос Иисус дене ушнымаште утарымашым да курымашлык чапым налшаш улыт.
11 Тиде мут чын: Ме Тудын дене пырля коленна гын, Тудын дене пырляк илашат тӱҥалына,
12 чытена гын, Тудын дене пырля кугыжаланашат тӱҥалына, Тудым ме огына пале манына гын, Тудат мемнам ом пале манеш,
13 ме ӱшанле огынал гын, Тудо – ӱшанле, вет Тудо Шкеж деч Шке кораҥын огеш керт.
14 Тидым ушештарен шого, мут шотышто ынышт ӱчаше манын, Господь ончылно кӱштӧ. Тыгайже нимогай пайдам ок пу, а колыштшо-влакым энгекыш шукта.
15 Юмылан йӧрышӧ лияш тырше: шке пашат деч ит вожыл, чынын шомакшым чын туныкто.
16 А йӧрдымӧ арам ойлыштмаш деч кораҥ, вет тыге кутыркалыше еҥ-влак утларак да утларак Юмо деч кораҥыт.
17 Нунын шомакышт шӱйшӧ сусырла шарлаш тӱҥалеш. Тыгай улыт Именей ден Филит.
18 Ылыж кынелмаш уже лийын манмышт дене нуно чын корно гыч кораҥыныт да тыге южыштын ӱшанымашыштым локтылыт.
19 Но Юмын пыштыме чоткыдо негызше шога, ӱмбалныже тыгай печать: «Господь шке еҥже-влакым пала»,433 «Господьын лӱмжым ӱжшӧ чыла еҥ чын огыл деч кораҥже».
20 Кугу пӧртыштӧ шӧртньӧ да ший ате веле огыл, пу да шун дене ыштыме ате-влакат улыт. Иктыштым аклыме ате кӱлмӧ годым кучылтыт, весыштым – тыглай жапыште.
21 Тугеже, кӧ шкенжым чыла тыгай осал деч эрыкта гын, тудо аклыме ате гай, святитлыме да Озажлан пайдале, тӱрлӧ поро пашалан ямде лиеш.
22 Самырык годсо сутланымаш деч кораҥ курж, Господьлан яндар шӱм дене кумалше-влак дене пырля чын ыштымым, Христослан ӱшанымым, йӧратымым, тыныслыкым пеҥгыдын кучо.
23 Но ораде да шотдымо ӱчашымаш деч кораҥ, палет вет: нуно келшыдымашым шочыктат.
24 Господьын тарзыже ӱчашышаш огыл, а чыла дене тыматле, туныктен моштышо да чытыше лийшаш.
25 Ваштареш шогышо-влакым тудо тыматлын тӧрлышаш. Юмо нунылан языкыштым касарыкташ да Шкеж деке савырнаш ала йӧным пуа. Тыге лиеш гын, нуно, чыным пален налын
26 да ушым шынден, диаволын вапшыж деч утлен кертыт, вет диавол, шкенжын эрыкшым434 шуктышт манын, нуным кучен.
3 ГЛАВА
1-9 Пытартыш жапысе еҥ-влак. 10 – 4:8 Тимофейлан Павелын сугыньжо.
1 Пытартыш кечылаште неле жап толеш манын, палышаш улат.
2 Еҥ-влак шкеныштым да оксам йӧратыше, моктаныше, кугешныше, мыскылыше, ача-авам колыштдымо, таум ыштыдыме, Юмым пагалыдыме, йӧратыдыме,
3 келшыде илыше, еҥ ӱмбаке ойлышо, шкем кучен моштыдымо, торжа, порым ужмышудымо,
4 предатель, вожылдымо, чот кугешныше, Юмым йӧратыме олмеш шке шерыштым темаш йӧратыше лийыт.
5 Тӱжвач ончымаште Юмым пагалышыла койыт, но ӱшанымашын вийже деч кораҥыт. Тыгай еҥ-влак деч торло.
6 Нунын кокла гыч южышт еҥ пӧртыш чояланен пурат да тӱрлӧ язык дене варналтше, тӱрлӧ сутланымын вӱдымӧ ӱдырамаш-влакым кид йымакышт налыт.
7 Нине ӱдырамаш эре тунемаш тыршат гынат, чыным палымашке нигунам шуын огыт керт.
8 Кузе Ианний ден Иамврий Моисей ваштареш шогалыныт, тыгак нине еҥ-влакат чынлан торешланат. Нунын шонымашышт пужлен да ӱшанымашышт лушкыдо.
9 Но нуно шукыжак ыштен огыт керт, вет нунын ушдымылыкышт чылан ончылно чараш лектеш. Тыгеак Ианний ден Иамврий дене лийын.
10 А тый мыйын туныктымем, илыш-шотем, ышташ шонымем, Христослан ӱшанымем, туркымем, йӧратымем, чытымем эре ужынат да тыгак ыштенат,
11 Антиохийыште, Иконийыште, Листраште мый денем лийше поктылмым, орланымым тый палет. Могай поктылмым мый чытенам! А чылаж дечат мыйым Господь утарен.
12 Христос Иисус дене ушнен, Юмым пагален илаш шонышо-влак чылан поктылмо лийыт.
13 А осал еҥ да ондалыше-влак, весе-влакым йоҥылышыш пуртен да шкештат ондалалтын, осалым ыштымаште кӱкшытыш шуыт.
14 А молан тый тунемынат да мом тылат ӱшаныме, тудым пеҥгыдын кучо, вет тый шке туныктышетым палет.
15 Адакшым тый Святой Возымашым йоча годсек шинчет. Тудо Христос Иисуслан ӱшаныме дене утаралташ тыланет ушым пуэн кертеш.
16 Чыла Возымаш Юмын Шӱлыш деч лектын да туныкташ, титакым чараш лукташ, койыш-шоктышым тӧрлаш, чын ыштымашке виктараш пайдале.
17 Тугеже, Юмын айдемыжын нимогай ситыдымашыже уке, тудо чыла поро пашаланат ямдылыме лиеш.
4 ГЛАВА
9-18 Каҥаш ден йодмаш-влак. 19-22 Чеверласымаш.
1 Кунам Христос шке чапше дене толеш да кугыжаланаш тӱҥалеш, Тудо илыше ден колышо-влакым судитла. Тидым ушышто кучен, Юмо да Господьна Иисус Христос ончылно тыланет пеҥгыдын кӱштем:
2 Юмын шомакым увертаре, келшыше жапыштат, келшыдыме жапыштат тудын верч пеҥгыдын шого, титакым чараш лук, йоҥылыш лийшым шылтале, чылам кумылаҥде. Чыла тидым кужун чытен да туныктен ыште.
3 Вет тугай жап толеш, кунам еҥ-влак яндар туныктымашым огыт чыте, а шке кумылыштлан келшыше, колышташ оҥай туныктышо-влакым шкаланышт ойырен налаш тӱҥалыт,
4 чыным колышташ огыл манын, пылышыштым петырат да шонен лукмо ойлыштмаш деке савырнат.
5 Но тый чыла шотыштат айык шонымашан лий, нелылыкым чыте, Поро Уверым шарыме пашам ыште, служитлыме пашатым шукто.
6 Вет мыйым надырлан пуаш жап шуын, кайышаш шагатем лишемын.
7 Таҥасымаште мый чот тыршенам, кайышаш корнем мучашыш шуктенам, ӱшанымашым арален коденам.
8 А ынде чын ыштыме верч пуалтшаш вуйшӱдыш мыйым вуча, тудым мыланем Господь, чын Судья, тудо кечын пуа, да мыланем веле огыл, Тудын чап дене толмыжым йӧратен вучышылан чылалан пуа.
9 Мый декем вашкерак толаш тырше.
10 Кызытсе курымым йӧратымыжлан кӧра Димас мыйым коден да Фессалоникыш каен. Крискент Галатийыш миен, Тит – Далматийыш. Лука гына мый денем кодын.
11 Маркым нал да шке денет пырля кондо, тудын полышыжо мыланем пешак кӱлеш.
12 А Тихикым мый Ефесыш колтенам.
13 Кунам толат, ӱмбал вургемым кондо, тудым мый Троадаште Карп дене коденам. Тыгак книга-влакым, поснак коваштеш возымо-влакым, кондо.
14 Апшат Александр мыланем шуко осалым ыштен. Господь тудлан пашаже семын тӱлыжӧ.
15 Тудын деч тыят шеклане, тудо мемнан ойлымына ваштареш чот шогалын.
16 Икымше гана шкемым арален ойлымем годым мыланем полшаш нигӧ толын огыл, чылан мыйым коденыт. Тек нунылан тиде титаклан ок шотлалт.
17 А Господь мыйым коден огыл, полшен. Мыйын гоч Юмын увержым шарыме шукталтше да чын Юмым палыдыме-влак тудым чылан колышт манын, Тудо мыйым пеҥгыдемден. Тыгеракын, мый левын умшаж гычын утаралтынам.
18 Господь мыйым чыла осал паша деч арала да Пылпомышсо Кугыжанышыжлан утара. Тудлан курым-курымешлан чап лийже! Аминь.
19 Прискилла ден Акилалан, Онисифорлан да мӧҥгысыж-влаклан саламым каласе.
20 Ераст Коринфеш кодын, а Трофимым черле улмыжлан кӧра Милитеш коденам.
21 Теле марте толаш тырше. Еввул, Пуд, Лин, Клавдия да чыла иза-шольо тылат саламым колтат.
22 Тыйын шӱм-чон шӱлышет дене Господь Иисус Христос лийже. Тендан дене Юмын порылыкшо лийже. Аминь.
СВЯТОЙ АПОСТОЛ ПАВЕЛЫН ТИТЛАН КОЛТЫМО СЕРЫШЫЖЕ
1 ГЛАВА
1-4 Саламлымаш. 5-16 Титын Критыште ыштышаш пашаже.
1 Мый Павел, Юмын тарзыже да Иисус Христосын Апостолжо, тыйым саламлем. Юмын ойырен налме еҥже-влаклан Христослан ӱшанаш да чыным пален налаш полшаш мыйым колтымо, тиде чынже Юмым пагален илымым шочыкта.
2 Тыге нуно курымашлык илышым ӱшанен вучен кертыт. Тудым Юмо тӱням ыштыме деч ончычак сӧрен, а Юмо мутшым ок вашталте.
3 Шке жапыштыже Тудо увертарен туныктымаш гоч шомакшым палдарен, а Юмын, мемнан Утарышынан, кӱштымыж почеш тиде пашам мылам ӱшанен пуымо.
4 Тит, икгай ӱшаныме дене тый шочмо эргым гай лийынат. Тылат Юмо Ача да мемнам Утарыше Господь Иисус Христос деч порылык, чаманымаш да тыныслык лийже!
5 Ыштышаш сомылнам мучашыш шукташ да чыла олалаште пресвитер-влакым мыйын шӱдымӧ семын шогалташ манын, мый тыйым Критеш коденам.
6 Пресвитер-влак шылталаш лийдыме, икана гына ӱдырым налше лийшаш улыт. Йочашт-влак Юмылан ӱшанышт, шала койышыштлан да мутым колыштдымыштлан ынышт титаклалт.
7 Черкыште епископлан Юмын пашам ӱшаныме, сандене тудын нимогай титакше лийшаш огыл. Тудо торжа ынже лий, вашке шыдешкыше ынже лий, аракам йӱаш йӧратыше ынже лий, кредал коштшо ынже лий, шкаланже пайдам кычалше ынже лий,
8 а корныеҥ-влакым кумылын ончышо, порым йӧратыше, яндар уш-акылан, чын ыштыше, Юмым жаплыше да шкенжым кучен моштышо лийже.
9 Епископ туныктымаш дене келшыше чын шомакым пеҥгыдын кучышаш. Тунам тудо еҥ-влакым яндар туныктымаш дене кумылаҥден да ваштареш шогышо-влакын йоҥылыш шонымыштым ончыктен кертеш.
10 Вет мут колыштдымо, кӱлдымашым ойлыштшо да ондалыше-влак шукын улыт, тыгайже пӱчман-влак коклаште поснак шуко.
11 Нунын умшаштым петыраш кӱлеш. Шкаланышт вожылдымын пайдам налаш манын, кӱлеш-оккӱлым туныктен, еш-влакын ӱшанымашыштымат пудыратылыт.
12 Нунын кокла гыч ала-кӧжӧ, шкеныштынак пророкышт, каласен: «Эреак шояче, Осал янлык, Його опкын Улыт критян-влак».
13 Тудын таныклымыже чын. Садлан нуным пеҥгыдын шылтале, тек нуно яндар ӱшанымашым аралышт,
14 иудей-влакын шонен лукмо ойлыштмыштым да чын деч кораҥше еҥ-влакын кӱштымыштым шотыш ынышт нал.
15 Арулан чыла ару, а амыргыше ден ӱшаныдыме-влаклан нимо ару уке, нунын шонымыштат, совестьыштат амыргеныт.
16 Нуно Юмым палена маныт, но пашашт дене Юмым палыдымыштым ончыктат, йырнык да мут колыштдымо, нимогай порым ыштен моштыдымо улыт.
2 ГЛАВА
1-15 Чын туныктымылан келшыше илыш.
1 А тый яндар туныктымаш дене келшышын ойло.
2 Илалше пӧръеҥ-влакым айык шонымашан, чын илыше, ушан-шотан, ӱшанымаште, йӧратымаште, чытымаште чын лияш туныкто.
3 Тыгак илалше ӱдырамаш-влакат святой-влаклан келшен толшо вургемым чийышт,435 , еҥ ӱмбаке ынышт ойло, аракан кулжо ынышт лий, порылан веле туныктышт.
4 Нуно самырык ӱдырамаш-влакым марийыштым, йочаштым йӧраташ, ушан-шотан, яндар, сурт сомылкам тыршен шуктышо,
5 поро, шке марийыштым колыштшо лияш туныктышт. Юмын шомакше ынже мыскылалт.
6 Рвезе-влаклан ушан-шотан лияш каҥашым пу,
7 тый шке поро пашат дене чыла шотыштат илыш корным ончыктышо лий. Тек туныктымет яндар, пагалымашым лукшо, локтылалтдыме лийже.
8 Ойлымет чын лийже, титаклаш амалым ынже пу, тунам ваштареш шогышо-влак мемнан нерген нимо удам каласен огыт керт, вожылмашке пурат.
9 Кул-влакым озаштым чыла шотыштат колышташ, келшыше лияш туныкто, ваштареш ынышт ойло,
10 ынышт шолышт, эре поро да ӱшанле лийышт, тыге нуно мемнан Утарышынан, Юмынан, туныктымыжлан чыла шотыштат поро чапым кондат.
11 Юмын утарыше порылыкшо чыла еҥлан почылтын.
12 Ӱшаныме поро пиалым – Кугу Юмын, мемнам Утарыше Иисус Христосын, чапшын шумыжым –
13 вучымына годым Юмын порылыкшо мемнам шотдымо илышым да тӱнясе сутланымым кораҥдаш виктара, кызытсе курымышто яндар уш-акыл дене, чын, Юмым пагален илаш туныкта.
14 Мемнам чыла закондымылык деч утараш, поро пашам тыршен ыштыше калыкым Шкаланже эрыкташ манын, Тудо Шкенжым мемнан верч пуэн.
15 Тидым ойло, каҥашым пуэде, уло властетым кучылтын шылтале. Тек нигӧат тыйым шотлыдымо ок лий.
3 ГЛАВА
1-11 Порым ыште. 12-15 Каҥаш ден саламлымаш.
1 Тӱрлӧ вуйлатыше да тӧра-влаклан мут колыштшо лийышт манын, ӱшаныше-влаклан эре ушештарен шого, нуным колыштышт да кеч-могай поро пашам ышташ ямде шогышт.
2 Нигӧн ӱмбаке осалым ынышт ойло, нигӧ дене ынышт ӱчаше, тыматле, чыла еҥлан поро кумылан лийышт.
3 Ондак меат шонен моштыдымо, мутым колыштдымо, йомшо лийынна, сутланымын да тӱрлӧ ракатланымын кулышт улына ыле: осалланен да кӧранен иленна, йырнык да икте-весынам ужмышудымо лийынна.
4 А кунам мемнан Утарыше Юмынан порылыкшо да айдемым йӧратымыже почылтын,
5 Тудо мемнан ыштыме чын пашаланна огыл, а угыч шочыктышо мушмаш да Святой Шӱлыш дене уэмдымаш гоч шке порылыкшо дене мемнам утарен.
6 Мемнан Иисус Христос Утарышына гоч Святой Шӱлышым ӱмбакына Юмо лыҥ опталын.
7 Тыгеракын ме, Тудын порылыкшо дене чыныш лукмо-влак, ӱшанен вучымо курымашлык илышым налын кертына.
8 Тиде шомак чын. Мый тидым тыланет поснак палемдыктынем. Юмылан ӱшанаш тӱҥалше-влак поро пашалан тыршышт. Тидыже еҥ-влаклан сай да пайдале.
9 Но шотдымо тӱрлӧ ӱчашымаш, тукымвожым шымлымаш да закон нерген икте-весе ваштареш ойлымаш деч кораҥ, тиде нимогай пайдам ок пу да кӱлдымӧ.
10 Ик гана да вес гана шижтарымекет, шояк туныктымашан еҥ деч кораҥ.
11 Тыгай еҥ пужлен, тудо языкым ышта, шкенжым шке титаканыш луктеш манын, тый палет.
12 Кунам тый декет Артемам але Тихикым колтем, мый декем Никопольыш вашке тол, тушто телым эртараш шонен пыштенам.
13 Закон туныктышо Зинам да Аполлосым корныш тыршен ямдыле, нунылан мо кӱлеш, тек чылажат лийже.
14 Мемнан-влакат, саскадыме лияш огыл манын, полыш кӱлмӧ годым тек поро пашам тыршен ышташ тунемыт.
15 Мый денем улшо-влак чылан тыйым саламлат. Мемнам ӱшанымаште йӧратыше-влакым саламле. Чыланда дене Юмын порылыкшо лийже. Аминь.
СВЯТОЙ АПОСТОЛ ПАВЕЛЫН ФИЛИМОНЛАН КОЛТЫМО СЕРЫШЫЖЕ
1 ГЛАВА
1-3 Саламлымаш. 4-7 Филимонын ӱшанымашыж ден йӧратымашыже. 8-22 Онисим верч йодмаш. 23-25 Чеверласымаш.
1 Иисус Христос верч кучен петырыме Павел да Тимофей иза деч мемнан дене пырля ыштыше йӧратыме Филимонлан,
2 йӧратыме Апфия акалан да мемнан дене пырля ыштыше Архипплан, тыгак тыйын пӧртыштӧ погынышо черкылан.
3 Мемнан Юмо Ачана деч да Господь Иисус Христос деч порылык да тыныслык тыланда лийже.
4 Кумалмем годым тыйым эре шарнем, Юмылан таум ыштем,
5 вет чыла святой-влакым да Иисус Христосым йӧратымет да Иисус Христослан ӱшанымет нерген мый колынам.
6 Мемнан-влак деке тый ӱшанымаш гоч ушненат. Тидыже Христос Иисус дене ушнымаште тыланда пуымо чыла сайым келгынрак пален налашет полшыжо манын, Юмо деч йодам.
7 Тыйын йӧратымашет мемнам пешак куандара да кумылаҥда, вет тылат кӧра, шольым, святой-влакын шӱмышт лыпланеныт.
8 Мом ышташ кӱлмым шукташ тыланет кӱшташ Христос дене ушнен шогымаште эрыкем уло гынат,
9 йодаш сайраклан шотлем, вет мый тыйым йӧратем. Весе огыл, мый, Павел, кугурак еҥ, ынде Иисус Христос верч петырыме айдеме,
10 Онисим эргым шотышто тый дечет йоднем. Тудо мылам казаматыште шке эргым семын шочын.
11 Ондак тудо тылат пайдале лийын огыл, а кызыт мыламат, тылатат пайдале.436
12 Мый тудым, шкемын шӱмем, тый декет мӧҥгеш колтем. Онисимым шке декет нал.
13 Поро Уверлан кӧра петырымаште шинчымем годым мылам тыйын олмеш полшыжо манын, тудым шке пеленем кучаш шоненам ыле,
14 но, тыйын шоныметым палыде, тидым ыштымем ок шу. Мый тыланет ӧкымеш порым ыштыкташ ом шоно, тек поро пашат шке кумылын лиеш.
15 Ала тудо пеленет курымешлан кодшо манын веле тый дечет икмыняр жаплан ойырымо лийын.
16 Но ынде тудо тыйын кулет веле огыл, а кул деч шергырак: йӧратыме шольо. Тудо мылам моткоч шергакан, а тылат айдеме семынат, Господьлан ӱшаныше семынат эшеат кугурак акан.
17 Тыгеракын, мыйым ӱшанымаште изалан шотлет гын, шке декет мыйым пуртымо семын тудым пурто.
18 Тудо тыйын ончылно титакыш пурен але пуышашыже уло гын, тидым мыйын парымемлан шотло.
19 Мый, Павел, шке кидем дене возем: чыла тидым пӧртылтем. Чынжым гын, тый шке чонет шотышто мылам парымыште улат манын каласен кертам ыле.
20 Туге, шольым, Господьлан лийын, поро пашам ышташ йодам. Мыйын шӱмем Господь пелен куандаре.
21 Мутым колыштметлан ӱшанен, тидым возем. Тый ышташ йодмем деч шукыракат ыштет манын, мый палем.
22 Вес йодмашемат уло: мыланем пӧлемым ямдыле. Юмо деч тидым сӧрвалымыланда кӧра тыланда пӧртылтымӧ лиям манын, мый ӱшанен вучем.
23 Иисус Христос верч мый денем пырля петырен шындыме Епафрас,
24 тыгак мый денем пырля ыштыше-влак Марк, Аристарх, Димас, Лука тылат саламым колтат.
25 Господьна Иисус Христосын порылыкшо тендан шӱм-чон шӱлышда дене лийже. Аминь.
СВЯТОЙ АПОСТОЛ ПАВЕЛЫН ЕВРЕЙ-ВЛАКЛАН КОЛТЫМО СЕРЫШЫЖЕ
1 ГЛАВА
1-4 Юмо Эргыж гоч ойла. 5-14 Юмын Эргыже Суксо-влак деч кӱшнӧ шога.
1 Ожно шуко гана да тӱрлӧ семын пророк-влак гоч ача-влаклан ойлышо Юмо
2 тиде пытартыш кечылаште мыланна Эргыж гоч ойлен. Эргыжым Юмо чылан наследникшылан шогалтен, Тудын гочак курым-влакым пӱрен437 улмаш.
3 Эрге Тудын чапшын волгалтмыже, могай улмыжын тичмаш сынже улеш да чылажымат куатан шомакше дене куча. Шкеж дене мемнам язык деч эрныктарымеке, Эрге пылпомыш кӱкшытыштӧ Чаплылыкын [престолжын] пурла могырышкыжо шинчын.
4 Налме лӱмжӧ Суксо-влакын лӱмышт деч кунар кӱшнӧ, Суксо деч Тудо тунарак кугу лийын.
5 Суксо кокла гыч кӧлан кунам Юмо каласен: «Тый Мыйын Эргым улат, Мый таче Тыйым шочыктенам». Адак каласен: «Мый Тудлан Ача лиям, а Тудо Мыланем Эрге лиеш».438
6 Тыгак Икымше Шочшыжым тӱняшке пуртымыж годым манын: «Тек Тудлан Юмын чыла Суксыжо вуйым сава».439
7 Суксо-влак нерген каласа: «Суксыж-влакым шӱлышым440 ышта, служитлышыж-влакым – тулйылмым».
8 А Эргыж нерген: «Юмо, Тыйын престолет курым-курымашлык, чынлыкын скипетрже – Тыйын Кугыжанышетын скипетрже.
9 Тый чын ыштымым йӧратенат, закондымылыкым ужмышудымо лийынат. Сандене, Юмо, Юмет Тыйым куан ӱй дене пеленет улшо-влак деч утларак шӱрен».441
10 Адак ойлен: «Тый, Господь, тӱҥалтыште мландым негызленат, каваат – кидетын пашаже.
11 Нуно пытат, а Тый эре улат. Чылажат вургем семын тоштемеш,
12 чием семын нуным вӱдылат, да нуно вашталтыт. Но Тый эре тугаяк кодат, илышаш кечет огеш пыте».442
13 Суксо кокла гыч кӧлан кунам Юмо каласен: «Тушманет-влакым йол йымакет пыштымешкем, пурла велыштем шинче».443
14 Але чыла Суксо Юмылан служитлыше шӱлыш огыл? Утарымашым налшаш-влаклан нуным служитлаш колтымо огыл мо?
2 ГЛАВА
1-4 Утарымашын кугу улмыжо. 5-18 Юмын Эрге да айдеме тукым.
1 Ойырлен кораҥаш огыл манын, мом колынна, тудым поснак сайын шотыш налшаш улына.
2 Вет Суксо-влак гоч увертарыме шомакат пеҥгыде лийын, да кеч-могай титак, ойым колыштдымаш верч мутым чын кучыктымо.
3 Тугеже, тыгай кугу утарымашым огына шотло гын, кузе ме куржын утлен кертына? Тиде утарымашым эн ондак Господь увертарен, да Господьым колыштшо-влак тудым мыланна пеҥгыдемденыт.
4 Тиде утарымаш нерген Юмо Шкежат палдарыше пале да чудо-влак дене, тӱрлӧ куат дене, Святой Шӱлышым шке эрыкше444 почеш пуэдыме дене таныклен.
5 Мемнан ойлымо ончыкылык сандалыкым Юмо Суксо-влакын кидышкышт огыл пуэн.
6 Мӧҥгешла, ала-кӧ Возымаште ала-кушто таныклен ойлен: «Мо тугай айдеме? А Тый тудым шарнет. Але айдемын эргыже? А Тый тудын деке порын савырнет.
7 Тудым Суксо-влак деч изиш веле ӱлыкрак волтенат.445 Тый тудым чап да пагалымаш дене леведынат, кидет дене ыштыметын озажлан шогалтенат,
8 тудын йол йымакыже чыла пыштенат».446 Айдемын кидышкыже чыла пуымыж годым тудын кид йымакыже пуыде нимом коден огыл. А тудын кид йымакыже чыла пуымым ме кызыт але огына уж.
9 Но Суксо-влак деч изиш ӱлыкрак Волтымым, Иисусым, ме ынде колымашым чытымыжлан кӧра чап да пагалымаш дене леведмым ужына, вет Юмын порылыкшо дене Тудо чыла еҥ верч колышаш улмаш.
10 Шуко эргым чапыш кондаш манын, Юмылан – чылажат Тудлан да Тудын гоч – нуным утарымашке Наҥгайшым орланымаш гоч тичмашлыкыш шукташ кӱлын.
11 Вет Святитлышат, святитлыме-влакат – чыланат Икте дечын улыт. Сандене Святитлыше нуным иза-шольо манаш ок вожыл
12 да ойла: «Тыйын лӱметым иза-шольым-влаклан увертарем, черке покшелне Тыйым моктен мурем».447
13 Да адак: «Мый Тудлан ӱшанен илаш тӱҥалам».448 Эше: «Теве Мый да Юмын Мыланем пуымо икшывем-влак».
14 Кузе икшыве-влак капан да вӱран улыт, тугак Тудат капан да вӱран лийын, вет Тудо колымаш вий кучышым, вес семынже диаволым, шке колымыж дене сеҥышаш
15 да колымаш деч лӱдмӧ дене ӱмыр мучко кул лийше-влакым чыланыштым эрыкыш лукшаш улмаш.
16 Вет Тудо, чынжымак, Суксо-влакым огыл, а Авраамын урлыкшым арален налеш.
17 Сандене, Юмылан ыштымаште чаманыше да ӱшанле Архиерей лияш да калыкым языкше деч эрыкташ манын, Тудо чыла шотыштат иза-шольыж-влак гай лийшаш улмаш.
18 Тудо Шкежат орлыкым да алгаштарен тергымым чытен, сандене алгаштарымашке логалше-влаклан полшен кертеш.
3 ГЛАВА
1-6 Иисус Моисей деч кӱшнӧ шога. 7 – 4:13 Юмын калыклан каныш.
1 Тыгеракын, святой иза-шольо-влак, пылпомышсо тудо ӱжмашымак налше-влак, мемнан почын ойлымо ӱшанымашын Апостолжо да Архиерейже Иисус Христосым умылен налза.
2 Моисей семынак Тудо Шогалтышыжлан ӱшанле лийын, Моисейже Юмын уло пӧртыштыжӧ ӱшанле улмаш,
3 но кузе пӧртым чоҥышын чапше пӧртын чапше деч кугурак, тугак Иисусат Моисейын деч кугу чапым сулен налаш йӧрышӧ.
4 Вет кажне пӧртын чоҥышыжо уло, а чылажымат чоҥышыжо – Юмо.
5 Моисеят Тудын уло пӧртыштыжӧ служитлыше семын ӱшанле улмаш. Мо нерген Юмо варарак каласышаш улмаш, тидым таныклышаш улмаш.
6 Но Христосшо Юмын пӧртыштӧ Эрге семын ӱшанле лийын. А лӱддымылыкнам да мемнам куандарыше ӱшанен вучымашнам мучаш марте пеҥгыдын арален кодена гын веле, Тудын пӧртшӧ ме улына.
7 Сандене Святой Шӱлыш ойлымо семын ыштыза: «Тачысе кечын Тудын йӱкшым колыда гын,
8 ӧпкелыме годымсыла ир мландыште тергыме кечысыла шӱмдам ида пешкыдемде.
9 Тушто тендан ачада-влак Мыйым тергеныт, да Мыйын ыштымем нылле ий ужыныт. Сандене Мый тиде тукымлан шыдешкенам да каласенам:
10 ”Нуно шӱмышт дене эре йомын коштыт, Мыйын корнем пален налын огытыл”.
11 Сандене шыдем дене товатленам: нуно Мыйын ласкалыкышкем огыт пуро».449
12 Иза-шольо-влак, тендан кокла гыч иктаж-кӧн шӱмжӧ осал да ӱшаныдыме ынже лий да илыше Юмо деч ынже кораҥ манын шекланыза.
13 Тендан кокла гыч нигӧ, язык дене ондалалтын, пешкыдемше ынже лий манын, эше «тачысе кечын» маналтме годым икте-весыдам кече еда кумылаҥдыза.
14 Вет ме тӱҥалтыш ӱшанымашым мучаш марте пеҥгыдын арален кодена гын веле, Христос дене ушнен шогена.
15 Каласыме: «Тачысе кечын Тудын йӱкшым колыда гын, ӧпкелыме годымсыла шӱмдам ида пешкыдемде».450
16 Колыштшо-влак кокла гыч южышт ӧпкеленыт, но Моисей дене Египет гыч лекше чыла еҥ огыл.
17 Кӧлан Юмо нылле ий шыдешкен? Языкыш пурышо-влаклан огыл мо? Нуно лулегыштым ир мландеш пыштеныт.
18 «Мыйын ласкалыкышкем огыт пуро» манын, Юмо кӧлан товатлен? Мутым колыштдымо-влаклан огыл мо?
19 Тыгеракын, ужына: ӱшанымашышт уке улмылан нуно тушко пурен кертын огытыл.
4 ГЛАВА
14 – 5:10 Иисус – эн кугу Архиерей.
1 Тыгеракын, Юмын ласкалыкышкыже пураш сӧрымаш эше уло гын, тендан кокла гыч нигӧ ӧрдыжеш ынже код манын, шекланышаш улына.
2 Вет нунылан каласкалыме семынак тиде сӧрымаш нерген куан уверым мыланнат каласкалыме. Но нуно колмо шомакыштым ӱшаныме дене шӱмышкышт пыштен огытыл, сандене тудо нунылан пайдам конден огыл.
3 Юмын ласкалыкышке ме, ӱшанаш тӱҥалше-влак, пурена. Юмо каласен: «Шыдем дене товатленам: нуно Мыйын ласкалыкышкем огыт пуро».451 Кеч Тудын пашаже тӱням негызлыме годсекак шуктымо улмаш.
4 Вет Возымаште ала-кушто шымше кече нерген тыге каласыме: «Шымше кечын Юмо чыла шке пашаж деч канен».452
5 А тиде верыште каласыме: «Мыйын ласкалыкышкем огыт пуро».453
6 Тыгеракын, южыштым тушко пурымаш вуча, а кӧлан ожно куан уверым увертарыме, нуно тушко мут колыштдымыштлан кӧра шуын огытыл.
7 Сандене Юмо угычын «тачысе кече» манме кечым палемден. Ондак каласыме шомакым Тудо тынар кужу жап эртымеке Давид гоч ойлен: «Тачысе кечын Тудын йӱкшым колыда гын, шӱмдам ида пешкыдемде».454
8 Вет Иисус Навин нуным ласкалыкыш конда ыле гын, Юмо варарак вес кече нерген ок ойло ыле.
9 Тугеже, Юмын калыкшым шуматкече каныш вуча.
10 Кузе Юмо шке пашаж деч канен, тугак Юмын ласкалыкышкыже пурышат шке пашаж деч кана.
11 Тыгеракын, нигӧ нунын семын мут колыштдымашке ынже шуҥгалт манын, тиде ласкалыкыш пураш тыршышаш улына.
12 Вет Юмын шомакше илыше да виян, тудо кок могыран кеч-могай керде дечат пӱсӧ. Шӱлыш ден чон, йыжыҥла ден вем шелалтмешке тудо керылт пура, шӱмын шонкалымыжым да кумылжым лончыла.
13 Тӱняште Юмо деч шылтыме нимо уке, Тудын шинча ончылныжо чылажат чара да койшо; Тудын ончылно ме мутым кучышаш улына.
14 Пылпомыш вошт эртыше пеш кугу Архиерейна, Юмын Эрге Иисусна уло гын, тугеже почын ойлымо ӱшанымынам пеҥгыдын кучышаш улына.
15 Вет мемнан Архиерейна вийдымылыкнам чаманен кертеш: мемнан семынак Тудым чыла шотыштат тергыме, но языкдыме улмаш.
16 Тыгеракын, чаманымашым налаш да Юмын порылыкшым кӱлеш жапыште полышлан муаш манын, порылык престол деке лӱдде мийышаш улына.
5 ГЛАВА
11 – 6:12 Ӱшанымаш деч ида кораҥ.
1 Еҥ-влак кокла гыч ойырен налме кеч-могай архиерейым еҥ-влак верч Юмын ончылно служитлаш шогалтыме, тудыжо пӧлекым да язык верч надырым пуышаш.
2 Тудо нимом палыдыме да йоҥылышым ыштылше-влакым чаманен кертеш, вет тудымат вийдымылык темда,
3 сандене тудо калыкын языкше верч пуымо семын шкенжын языкше верчат надырым пуышаш.
4 Архиерей лияш чапым нигӧ шкаланже шке ок нал, а Юмо тудым Аароным ӱжмӧ семын ӱжеш.
5 Тыге Христосат архиерей чапыш Шкенжым Шке нӧлталын огыл, Тудлан тиде чапым Юмо пуэн да каласен: «Тый Мыйын Эргым улат, таче Мый Тыйым шочыктенам».455
6 Вес вере тыге ойла: «Мелхиседекын иерей радамже дене Тый курымашлык иерей улат».456
7 Кап дене илымыж годым Христос шке юмылтымыжым да кумалмыжым Тудым колымаш деч утарен Кертшылан, йӱкын кычкырен, шинчавӱд йӧре, надырлан конден, да мут колыштшо улмыжлан кӧра Тудын кумалмыжым колмо.
8 Тудо Эрге гынат, орланымыж гоч мутым колышташ тунемын,
9 а тичмашлыкыш шумекше, Тудын мутшым колыштшо кажне еҥлан курымашлык утарымашым кондышо лийын,
10 да Юмо Тудым Мелхиседекын иерей радамже дене Архиерейлан шогалтен.
11 Тидын нерген мемнан ойлышашна шуко, но умылтараш неле, вет те колышт моштыдымо лийында.
12 Тиде жап марте те туныктышо лийшаш улыда ыле гынат, тендам Юмын шомакын тӱҥалтыш шинчымашыжлан угычын туныкташ кӱлеш, тыланда шӧр кӱлеш лийын, а пешкыде кочкыш огыл.
13 Кӧ але шӧрым кочкеш, чынлан тунем шуын огыл, вет тудо але аза.
14 Пешкыде кочкыш – кушкын шушо-влаклан. Эре тыршымышт дене нунын уш ден шижмашышт поро ден осалым ойырен мошташ туныктымо улыт.
6 ГЛАВА
13-20 Юмын пеҥгыде сӧрымыжӧ.
1 Сандене, Христосын шомакшын тӱҥалтыш шинчымашыжым лончылымым чарнен, тичмаш шинчымашыш шуаш тыршышаш улына. Колымашке наҥгайыше паша деч кораҥме да Юмылан ӱшаныме, тынеш пуртымаш-влак,
2 айдеме ӱмбаке кидым пыштыме йӱлам эртарыме, колышо-влак ылыжме да курымашлык суд нерген туныктымылан угычын негызым пыштышаш огынал.
3 Юмо эрыкым пуа гын, кушкаш тыршена.
4 Вет икана волгыдыш шушым, пылпомыш пӧлекын тамжым пален налшым,
5 Святой Шӱлыш дене ушнен шогышым, Юмын поро шомакшым да шушаш саманын куатшым пален налшым, а вара кораҥшым, угычын языкым касарыктен,
6 Юмо деке савыраш ок лий. Тыгай еҥ шке шӱмыштыжӧ Юмын Эргым пудален сака да Тудым вурса.
7 Мланде шке ӱмбакше чӱчкыдын велше йӱрым шупшеш да куштышылан пайдале кушкылым шочыкта гын, тудо Юмо деч суапландарымашым налеш.
8 Но мланде иман вондер ден коршаҥгым шочыкта гын, тудо – йӧрдымӧ, тудым каргымаш вуча, мучашыже – йӱлалтымаш.
9 Йӧратымына-влак, тыге ойлена гынат, илыш корныда сайрак да утаралтыда манын, ме ӱшанена.
10 Юмо чын огыл ок лий: святой-влаклан пашам ыштымыда годым ондакат, кызытат ыштыме пашадам да Тудым йӧратен тыршымыдам Тудо ок мондо.
11 Но тендан кокла гыч кажныже, ӱшанен вучымо шукталтмылан пеҥгыдын инанен, мучаш марте тыгаяк тыршымашым ончыктыжо манын, мемнан ужмына шуэш.
12 Йолагайыш ида савырне, а ӱшаныме да кужун чытыме дене Юмын сӧрымыжым налше-влак гай лийза.
13 Юмо деч кугу нигӧ уке, сандене Авраамлан сӧрымашым пуымыж годым Шкеж деч кугуракын лӱмжӧ дене товатлен кертын огыл, а шке Лӱмжӧ дене товатлен
14 ойлен: «Чынжымак, тыйым суапландаренак суапландарем да шукемденак тукыметым шукемдем».457
15 Тыгеракын, чытен вучымыж дене Авраам сӧрымым налын.
16 Еҥ-влак шке дечышт кугурак дене товатлат. Товатлымаш ойлымым пеҥгыдемда да кеч-могай торешланымылан мучашым пышта.
17 Сандене Юмат, Шкенжын эрыкше458 вашталтдыме улмым сӧрымын наследникше-влаклан чылт раш ончыкташ манын, тудым товатлен пеҥгыдемден.
18 Нине вашталтдыме кок шомак гоч – тыште Юмо шойыштын кертын огыл – ме, Тудын пелен аралалтмашым мушо-влак, ӱшанен вучымым кучаш чот кумылаҥына.
19 Тиде ӱшанен вучымаш чонлан якыр гай, ӱшанле да пеҥгыде, тудыжо пӱрдыш вес могырыш шумеш пура.
20 Тушко Иисус, Мелхиседекын иерей радамже дене курымашлык Архиерей лиймекше, ончыч кайыше семын мемнан верч пурен.
7 ГЛАВА
1-14 Мелхиседек иерей. 15-28 Мелхиседек гай у иерей.
1 Тиде Мелхиседек, Салимын кугыжаже, Кӱшнысӧ Юмын иерейже улмаш. Кугыжа-влакым сеҥыме деч вара Авраамын пӧртылмыж годым тудым Мелхиседек вашлийын да благословитлен.
2 Авраам тудлан мо улыж гыч луымшо ужашым пуэн. Мелхиседек эн ончыч, шке лӱмжӧ мом ончыктымо дене келшышын, «чын ыштыше кугыжа», а вара Салимынат кугыжаже, тидыже «тыныслыкын кугыжаже» манмым ончыкта.459
3 Тудын ачажат, аважат, тукымвожшат уке, тудын илыш кечыже тӱҥалтышдыме да мучашдыме. Тудо – Юмын Эрге гай, эре иерей лиеш.
4 Шоналтыза, могай тудо кугу: Авраам тӱҥ кугезат сеҥен налмыж гыч эн сай луымшо ужашым тудлан пуэн.
5 Тыгак Левий тукым гыч иерейлан шогалтыме-влакын калык деч, вес семынже шке иза-шольо-влак деч – кеч нунат Авраам тукым улыт – закон почеш луымшо ужашым налаш кӱштымашышт уло.
6 Но Мелхиседек нунын тукым гыч лийын огыл, туге гынат Авраам деч луымшо ужашым налын да сӧрымашым налшым благословитлен.
7 Изиракым кугурак благословитла, тиде ӱчашыдеак раш.
8 Ик радам годым луымшо ужашым колышаш еҥ-влак налыт, а вес радам годым – ила манын таныклыме айдеме налеш.
9 Да каласаш лиеш: луымшо ужашым налше Левий шкежат Авраам гоч луымшо ужашым пуэн,
10 вет Мелхиседекын Авраамым вашлиймыж годым Левий эше ачажын кӧргыштыжӧ лийын.
11 Левий тукымын иерейлан ыштымыже тичмашлыкыш шуктен гын – нунын сомылышт Израиль калыклан законын негызше улеш, – тугеже Аарон семын огыл, а Мелхиседекын иерей радамже дене лекше вес иерейже эше молан кӱлеш ыле?
12 Вет иерей радам вашталтеш гын, законат вашталтшаш.
13 Кӧн нерген тиде ойлалтеш, Тудо вес тукым гыч лектын, тиде тукым деч лекше кокла гыч иктыжат жертвенник воктене ыштен огыл.
14 Пале вет: мемнан Господьна Иуда тукым гыч волгалт лектын, а тиде тукым шотышто Моисей иерей-влак нерген нимом каласен огыл.
15 Мелхиседек гай вес иерей шогалеш гын, чыла тидыже эшеат рашрак коеш.
16 Тудо айдеме нерген ойлышо законысо кӱштымаш почеш огыл, а пытыдыме илышын куатше почеш иерей лийын.
17 Возымаш таныкла: «Мелхиседекын иерей радамже дене Тый курымашлык иерей улат».460
18 Тыгеракын, ончычсо кӱштымашын вийже да пайдаже лийын огыл, садлан кӧра тудо пытаралтеш,
19 вет закон нимом тичмашлыкыш шуктен огыл, а кызыт мыланна Юмо деке лишемаш йӧным ыштыше сайрак ӱшанен вучымаш пуалтеш.
20 Тидыже товатлыме деч посна лийын огыл.
21 Молышт товатлыде иерей лийыныт, а Тудо – товатлыме мут дене, Тудлан Ойлышын тиде шомакше дене: «Господь товатлен да тидлан ок ӧкынӧ: Мелхиседекын иерей радамже дене Тый курымашлык иерей улат».461
22 Сандене Иисус сайрак сугынь верч шогышо лийын.
23 Моло иерей шуко лийын, вет пашаште эрелан кодаш колымаш нунылан чаракым ыштен.
24 А Иисус курым-курым дене ила, иерей улмыжо мучашдыме,
25 да Тудын гоч Юмо деке толшо-влакым тӱрыс утарен кертеш, вет Тудо нунын верч кумалаш эре ила.
26 Мыланна тыгаяк Архиерей кӱлеш: святой, титакдыме, яндар, языкан-влак деч ойырымо да кава деч кӱшкӧ шындыме.
27 Тудын моло архиерей семын ондак Шкенжын языкшылан верч, вара калыкын языкшылан верч кече еда надырым пуаш кӱлешыже уке, вет Тудо Шкенжым Шке жертвылан пуымыж дене чылажымат икана эрелан шуктен.
28 Вет закон вийдыме еҥ-влакым архиерейлан шогалта, а закон деч вара лекше товатлыме шомак курым-курымешлан тичмашлыкыш шушо Эргым шогалтен.
8 ГЛАВА
1-13 У сугыньын Архиерейже.
1 Мемнан ойлымаштына тӱҥжӧ тиде: пылпомышто Чаплылыкын престолжын пурла могырышкыжо шичше Архиерейна уло.
2 Тудо святой верыште, чын скинийыште, служитла. Тиде скинийым айдеме огыл, а Господь шогалтен.
3 Кеч-могай архиерей пӧлекым да надырым пуаш шогалтыме лиеш, сандене мемнан Архиерейынат надырлан мом кондышашыже лийшаш.
4 Тудо мланде ӱмбалне лиеш ыле гын, иерейжат ок лий ыле, вет пӧлекым закон почеш кондышо иерей-влак Тудын деч поснат улыт.
5 Но нунын служитлымышт пылпомышсын сынже да ӱмылжӧ веле. Скинийым чоҥаш тӱҥалмыж годым Моисейлан каласыме улмаш: «Ончо, чылажымат курыкышто тыланет ончыктымо гайымак ыште».462
6 Мемнан Архиерейна – сайрак сӧрымашеш негызлалтше, шуко пачаш сайрак сугыньын ходатайже, тидын дене келшышын, Тудын налме служитлыме пашажат утларак чапле.
7 Икымше сугынь ситыдымаш деч посна лиеш ыле гын, тугеже вес сугыньым кычалаш кӱлешыже уке ыле.
8 Но Юмо шке калыкшым шылтален ойла: «Теве кече-влак толыт, каласа Господь, Израиль тукым да Иуда тукым дене у сугыньым ыштем,
9 тугай сугыньым огыл, могайым Мый ачашт дене нуным Египет мланде гыч лукташ кидыштым кучымем ыштенам. Вет нуно Мыйын тудо сугынем шуктен огытыл, сандене нунын деч кораҥынам, ойла Господь.
10 Теве нине кече-влак деч вара Израиль тукым дене ыштышаш сугынем, ойла Господь: Шкемын законем нунын ушышкышт пыштем да тудым шӱмешышт возем, Мый нунын Юмышт лиям, а нуно Мыйын калыкем лийыт.
11 Тунам шке лишылжым да иза-шольыжым, ”Господьым пале” манын, нигӧ ок туныкто, вет изижат-кугужат чылан Мыйым палаш тӱҥалыт.
12 Мый нунын чын огылыштым кудалтем, языкыштым да закондымылыкыштым ынде ом шарналте».463
13 У сугынь нерген ойлымыж годым Юмо икымше сугыньын тоштеммыжым ончыктен, а тоштемше да шӱкшемше – пытымаш деке лишыл.
9 ГЛАВА
1-22 Мланде ӱмбалсе да пылпомышсо храмыште служитлымаш. 23 – 10:18 Христосын жертвыже дене языкым кораҥдымаш.
1 Тыгеракын, икымше сугынь годым калыкын Юмылан служитлымым палемдыше радамже да тиде тӱнясе святой верже лийыныт.
2 Икымше скинийым шогалтыме, тушто светильник, ӱстел, надыр кинде уло, да тиде скинийым «святой» маныт.
3 А кокымшо пӱрдыш вес велне «святой дечат святой» манме скиний верлана.
4 Тушто тӱтыраш шӧртньӧ дене ыштыме ӱстел да чыла могырым шӧртньӧ дене леведме сугынь ковчег уло. Ковчегыште манным аралыме шӧртньӧ ате, Ааронын пеледше пондыжо да сугыньым возыман кок кӱ оҥа кият.
5 Ковчег ӱмбалне Юмын чапше дене йолгалтше херувим-влак серлагыме верым леведыт. Тидын нерген ынде тичмашын каласкалыме ок кӱл.
6 Тыгай радам годым икымше скинийыш иерей-влак служитлыме пашаштым шукташ эре пурен коштыт.
7 А кокымшо скинийышкыже ийлан ик гана архиерей гына пура, тунамжат пеленже вӱрым налшаш, тудым шке верчше да калыкын палыде ыштыме языкше верч надырлан конда.
8 Икымше скиний шогымо годым эн святой верыш корным эше почмо огыл манын, Святой Шӱлыш ончыкта.
9 Чыла тиде – кызытсе жапым туштен ончыктымаш: пӧлекым да надырым кондат, но нунышт Юмылан тыге служитлыше еҥын совестьшым тӱрыснек эрныктарен огыт керт.
10 Кочкыш, йӱыш да тӱрлӧ мушкылтмо йӱла-влак семынак надырым кондымашат – кап дене кылдалтше кӱштымаш веле, чыла тидыже уэмдымаш жап марте гына лиеш.
11 Но Христос, мемнам вучышо суапын Архиерейже, кугурак да сайрак скиний дене ынде толын. Тиде скинийже кид дене ыштыме огыл, Юмын ыштыме тиде тӱня гыч огыл.
12 Каза таган да ӱшкыжын вӱржӧ дене огыл, а Шкенжын Вӱржӧ дене Христос икана эн святой верыш пурен да курымашлык сулен налмашым мыланна ыштен.
13 Вет каза тага ден ӱшкыж вӱрым да тунан ломыжшым шыжыктымаш шакшемше-влакын кап ден чоныштым эрыкта да святитла гын,
14 тугеже Христосын Вӱржӧ мыняре шукырак ышта! Тудо Святой Шӱлыш дене Шкенжым Юмылан титакдыме жертве семын пуэн. Христосын Вӱржӧ мемнан шӱмнам колымашке наҥгайыше паша деч эрыкта, да ме илыше да чын Юмылан служитлен кертына.
15 Ӱжмӧ-влак сӧрымӧ курымашлык наследствым налышт манын, Христос, икымше сугынь годымсо титакым сулен налаш колымеке, у сугыньын ходатайже лийын.
16 Кушто завещаний464 уло, тушто завещанийым возышын колымыжым пеҥгыдемден ончыкташ кӱлеш,
17 завещаний колымо деч вара веле вийыш пура. Возышын илымыж годым тудын нигунамат вийже уке.
18 Садланак икымше сугынят вӱр деч посна пеҥгыдемдалтын огыл.
19 Вет Моисей, законысо чыла кӱштымым уло калыклан ойлымеке, ӱшкыжын да каза таган вӱрыштым, тыгак вӱдым, йошкар межым да иссоп укшым налын, закон книга ӱмбакат, калык ӱмбакат шыжыктен.
20 Тудо ойлен: «Тиде сугынь вӱр, сугыньжым Юмо тыланда шукташ кӱштен».465
21 Тыгак скинийымат, Юмылан служитлыме годым кучылтмо чыла ӱзгарымат вӱр дене шыжыктен.
22 Закон почеш чылам гаяк вӱр дене эрныкташ кӱлеш, да вӱрым йоктарыме деч посна титакым касарымаш огеш лий.
23 Тыгеже пылпомышсо дене келшен толшо-влакым тыге эрныкташ кӱлеш, а чыла пылпомышсым шкенжым – тидын дечат сайрак надыр дене.
24 Вет Христос кид дене ыштыме святой верыш огыл пурен – тидыже чын святой верын тӱсшӧ веле – а ынде мемнан верч Юмын ончылан шогалаш манын, пылпомышкак пурен.
25 Святой дечат святой верыш ий еда шкенжын вӱржӧ дене огыл пурышо тыглай архиерей семын Христос Шкенжым шуко гана жертвылан пуаш тушко пурен огыл,
26 уке гын тӱня тӱҥалтыш гычак Тудлан шуко гана орланен колаш логалеш ыле. Ынде, саман мучаште, Шкенжын жертвыже дене языкым пытараш, Тудо ик гана гына тӱняшке толын.
27 Айдеме ик гана колышаш, а вара суд лиеш,
28 Христос денат тыгак: шукыштын языкыштым Шке ӱмбакыже налаш манын, Тудо Шкенжым ик гана жертвылан пуэн, а кокымшо гана языклан кӧра огыл, а Тудым вучышо-влакым утараш толеш.
10 ГЛАВА
19-39 Сӧрвалымаш да шижтарымаш.
1 Законышто шушаш суапын ӱмылжӧ гына уло, а тудын чын сынже огыл. Сандене закон Юмын ончыко толшо-влакым ий еда кондымо икгаяк надыр дене нигунам тичмашлыкыш шуктен огеш керт.
2 Уке гын тудым кондымым чарнат ыле, вет служитлыше-влак ик гана эрналтыныт гын, языкыштын нелытшым ынде огыт шиж ыле.
3 Но надыр ий еда язык нерген шарныкта.
4 Вет ӱшкыжын да каза таган вӱрышт языкым пытарен огыт керт.
5 Сандене Христос тӱняш толмыж годым ойлен: «Надыр ден пӧлекым Тый ынет нал улмаш, но капым Мыланем ямдыленат.
6 Йӱлалтыме кумалтыш вольык да язык верч пуымо надыр Тыланет келшен огытыл.
7 Тунам Мый ойленам: теве, Юмо, книгаште Мыйын нерген возымо семын Тыйын эрыкетым466 шукташ мием».
8 Ондак ойлен: «Надырым, пӧлекым, йӱлалтыме кумалтыш вольыкым, язык верч пуымо надырым Тый ынет нал улмаш, да нуно Тыланет келшен огытыл». А нуным закон почеш кондыман.
9 Вара каласен: «Теве, Юмо, Тыйын эрыкетым467 шукташ мием».468 Кокымшыжым ышташ манын, икымшыжым укешке луктеш.
10 Юмын тиде эрыкше469 почеш ме Иисус Христосын капшым ик гана жертвылан пуымо дене святитлыме улына.
11 Кеч-могай иерей кече еда служитлен шога да шуко гана икгай надырым пуа, а тыгай надыр нигунам языкым кораҥден огеш керт.
12 А Христос язык верч ик жертвым пуэн да Юмын пурла могырышкыжо эрелан шинчын.
13 Тиде жап гыч тушманже-влакым йол йымакыже пыштымым вуча.
14 Вет Тудо святитлыме-влакым ик жертве дене эрелан тичмашлыкыш шуктен.
15 Тидын нерген мыланна Святой Шӱлыш таныкла, вет ондакше тыге каласыме:
16 «Теве сугынь, могайым нине кече-влак деч вара нунылан пуэм, каласа Господь: Шкемын законем нунын шӱмышкышт пыштем да тудым ушешышт возем,
17 языкыштым да закондымылыкыштым ынде ом шарналте».470
18 А кушто Юмо айдемын языкшым кудалтен, тушто язык верч надырым пуымо ок кӱл.
19 Иза-шольо-влак, святой дечат святой верыш Иисусын Вӱржылан кӧра пурен кертмылан ме ӱшанена:
20 пӱрдыш гоч, вес семынже шке Капше гоч, Тудо мыланна илыше да у корным почын.
21 Юмын пӧртым кучышо кугу Иерейна мемнан уло.
22 Тугеже, вияш шӱм да тичмаш ӱшанымаш дене, титакан совесть деч шыжыктен эрныктыме шӱм да яндар вӱдеш мушмо кап дене Юмо деке мийышаш улына.
23 Ме почын ойлымо ӱшанен вучымашнам пеҥгыдын кучышаш улына, вет сӧрымашым Пуышо – ӱшанле.
24 Йӧратымаш да поро пашалан икте-весынам кузе кумылаҥдаш манын, икте-весына верч тыршышаш улына.
25 Южыштын семын шкенан черке погынымашкына коштмым чарнышаш огынал, а икте-весым кумылаҥдышаш, жап эртыме семын тидым эшеат утларак ыштышаш улына, вет тиде кече лишеммым те ужыда.
26 Чыным пален налмекат, ме языкым лӱмын ыштылына гын, тугеже языкна верч надыр ынде ок код,
27 судым лӱдын вучымаш да ваштареш шогышо-влакым нелаш ямде орышо тул веле кодеш.
28 Моисейын законжо деч кораҥше еҥым кок-кум еҥын таныклымыже почеш колымашлан чаманыде судитлат.
29 Юмын Эргым шотлыдымо, шкенжымат святитлыше сугынь Вӱрым святойлан шотлыдымо да порылык Шӱлышым мыскылыше еҥ кунар нелынрак мут кучышашым шога манын шоналтыза!
30 «Мый ӱчым шуктем, Мый пӧртылтем, ойла Господь». Тидым Кӧ каласен, ме Тудым палена. Тыгак каласыме: «Господь шке калыкшым судитлаш тӱҥалеш».471
31 Илыше Юмын кидышкыже логалаш шучко.
32 Ончычсо кечыда-влакым шарналтыза, тунам те, волгыдыш лукталтмеке, кугу орланымаш ден неле кучедалмашым чытен лектында.
33 Южгунам тендам чылан ончылно мыскыленыт, орландареныт, южгунам тыгайым чытыше воктеке шогалында.
34 Те петырымаште лиймем годым мый денем пырля орланенда да, пылпомышто сайрак да пытыдыме погыда улмым пален, погыдам агымым куанен чытенда.
35 Тыгеже шкендан лӱддымылыкдам ида кудалте, тудо тыланда кугу суапым конда.
36 Сӧрымым Юмын эрыкшым472 шуктымо дене налаш манын, тыланда чытымаш кӱлеш.
37 Вет каласыме: «Эше изиш, моткоч изиш лиймеке, Толшашлык толеш да ок юватыл.
38 Чын ыштыше айдеме ӱшанымашыж дене илаш тӱҥалеш, а чакна гын, поро шонымашем тудын велне ок лий».473
39 Ме пытымашке чакнен кайыше огынал, а утарымашке ӱшанен каена.
11 ГЛАВА
1-40 Ӱшанымаш.
1 А ӱшанымаш – вучымынан шукталтмыже, ужын керташ лийдымылан ӱшанымаш.
2 Тиде ӱшанымаштак Юмо ожнысо еҥ-влак нерген сай таныклымашым пуэн.
3 Ӱшанымаш дене ме курым-влакын Юмын шомак дене ышталтмыштым умылена: койдымо гыч койшо шочын.
4 Авель ӱшанымаш дене Юмылан Каинын деч сайрак надырым пуэн, ӱшанымаш денак чын ыштыше улмыж нерген таныклымашым налын: Юмо тудын пӧлекше-влак нерген сай таныклымашым пуэн. Ӱшанымаш дене тудо колымекыжат ойла.
5 Ӱшанымыжлан кӧрак Енохым, колымашым уждеак, тиде тӱня гыч налме. Тудым муаш лийын огыл, вет Юмо тудым тиде тӱня гыч кусарен. Пылпомышыш налме деч ончыч тудо Юмылан йӧрышӧ лиймыж нерген таныклымашым налын.474
6 А ӱшанымаш деч посна Юмылан йӧрышӧ от лий. Юмо уло да Тудым кычалше-влаклан суапым пуа манын, Юмо деке толшо ӱшанышаш.
7 Мо але койшо лийын огыл, тудын нерген Ной ӱшанымаш дене палдарымашым налын да, Юмым чот пагален, шке ешыжым утараш ковчегым ыштен. Ӱшанымыж дене тудо тӱням титаканыш луктын, да ӱшанымылан кӧра тудо чыныш лукмашын наследникше лийын.
8 Наследствылан налшаш кундемыш каяш ӱжмым Авраам ӱшанымылан кӧрак колыштын да кушко кайымыжым палыдеак тарванен.
9 Ӱшанымаш дене тудо ӧрдыж еҥ семын сӧрымӧ мландыште илаш тӱҥалын да Исаак ден Иаков дене пырля вынер омашыште илен, нунышт тиде сӧрымынак наследникше-влак лийыныт.
10 Авраам пеҥгыдын негызлыме олам вучен, тудын архитекторжо да чоҥышыжо – Юмо.
11 Йочам ыштен кертдыме Сарра ӱшанымаш дене тукымым шуяш вийым налын да, шоҥго гынат, азам ыштен, вет сӧрымашым Пуышо ӱшанле манын пален.
12 Санденак ик айдемын, моткоч шоҥгемшын, кавасе шӱдыр виса, теҥыз серысе шотлен пытарыдыме ошма пырче наре шочшыжо лийын.
13 Чылан нуно ӱшанымаште коленыт, сӧрымым налын огытыл, тора гыч веле тудым ужыныт да куаненыт, мланде ӱмбалне йот да ӧрдыж еҥ улына манын почын ойленыт.
14 Кӧмыт тыге ойлат, нуно шке элыштым кычалмыштым ончыктат.
15 А коден кайыме элышт нерген шонат ыле гын, нуно пӧртыл кертыт ыле.
16 Но нуно сайрак элыш, вес семынже, пылпомышсыш, шуаш тыршеныт, сандене Юмо нунын Юмышт улам маналташ ок вожыл, вет Тудо нунылан олам ямдылен.
17 Ӱшанымылан кӧра Авраам, тудым тергыме годым, Исаакым надырлан конден. Сӧрымашым налмеке, ик шкет эргыжым пуаш ямде лийын.
18 Юмо тудлан каласен улмаш: «Тыйын тукымет Исаак гоч шуйна».475
19 Юмо колымаш гычат ылыжтен кертеш, шонен тудо, санденак эргыжым мӧҥгеш налын, тидыже ылыжтымаш нерген ончылгоч палдарымаш лийын.
20 Ӱшанымаш дене Исаак, ончыкылык нерген шонен, Иаков ден Исавым благословитлен.
21 Ӱшанымаш дене Иаков колымыж годым Иосифын эргыж-влакым благословитлен да, шке тояж ӱмбаке эҥертен, Юмылан вуйым савен.476
22 Ӱшанымаш дене Иосиф илыш гыч кайымыж годым Израиль эрге-влакын Египет гыч лекмышт нерген ойлен да шке лулегыж дене мом ыштышашым кӱштен коден.
23 Ӱшанымаш дене Моисейын ача-аваже тудым шочмо деч вара кум тылзе шылтен ашненыт, вет аза мотор улмым нуно ужыныт да кугыжан кӱштымыж деч лӱдын огытыл.
24 Ӱшанымыжлан кӧра Моисей, кушкын шумекыже, фараон ӱдырын эргыже манын лӱмдалташ тореш лийын,
25 язык дене кӱчык жап ракатланыме деч сайраклан Юмын калыкше дене пырля орланымым шотлен.
26 Христос семын мыскылалтмым Моисей Египетын поянлыкше деч шергаканлан шотлен, вет тудо ончыкылык суапышке ончен.
27 Ӱшанымыже дене тудо, кугыжан шыдыж деч лӱдде, Египетым коден каен, Ужаш лийдымым пуйто ужмыла пеҥгыде лийын.
28 Пытарыше суксо Израиль калыкын кугергыж-влакым ынже тӱкӧ манын, Моисей ӱшанымаш дене Кугечым да вӱр шыжыктымашым ыштен.
29 Ӱшанымаш дене Израиль калык Йошкар теҥызым кукшо вер дене вончымо семын вончен, а кунам египтян-влак тидымак ышташ тӧченыт, вӱд йымалан кодыныт.
30 Израиль калык шым кече Иерихон пырдыж йыр коштмеке, ӱшанымыштлан кӧра пырдыж шаланен.
31 Ӱшанымыжлан кӧра Раав, яжар ӱдырамаш, шекланаш толшо-влакым порын вашлийын [да вес корно дене ужатенат], Юмым колыштдымо-влак дене пырля колен огыл.
32 Мом эше каласем? Гедеон, Варак, Самсон ден Иеффай, Давид, Самуил да [моло] пророк-влак нерген каласкалаш мыйын жапем ок сите.
33 Ӱшанымаш дене нуно кугыжаныш-влакым сеҥеныт, чыным ыштеныт, Юмын сӧрымыжым налыныт, лев-влакын умшаштым петыреныт,
34 тулын вийжым сеҥеныт, керде деч утленыт; вийдымылыкышт вийыш савырнен; сарыште виян лийыныт, йот сарзе полк-влакым поктен колтеныт.
35 Ӱдырамаш-влак шкеныштын колышо-влакыштым ылыжшым мӧҥгеш налыныт. А южышт, сайрак ылыжмашыш шуаш манын, шкеныштым эрыкыш лукмылан тореш лийыныт, да нуным орландарен пуштыныт.
36 Молышт мыскылымым, кырымым, тыгак шинчырлымым да петырен шындымым чытеныт.
37 Ӱмбакышт кӱм кышкеныт, пила дене кокыте пӱчкыныт, чот орландарен тергеныт, керде дене руал пуштыныт; нунылан шорык ден каза коваштым чиен кошташ логалын, ситыдымашым, шыгыремдылмашым, орландарымым чытеныт.
38 Нуным уло тӱняжат шоген огыл, нуно ир мландыште, курыклаште коштыныт, курык рожлаште, мланде вынемлаште иленыт.
39 Нуно чыланат ӱшанымаш гоч сай таныклымашым Юмо деч налыныт гынат, сӧрымым налын огытыл.
40 Нуно мемнан деч посна тичмашлыкыш ынышт шу манын, Юмо, мемнан нерген шонен, ала-мом сайракым ямдылен.
12 ГЛАВА
1-13 Пеҥгыдын шогаш ӱжмаш. 14-29 Юмын ваштареш шогымо деч шижтарымаш.
1 Садлан меат, тынар кугу таныклыше тӱшка мемнам пылла авыра гын, чыла нелым да мемнам куштылгын шӱртньыктарыше языкым кудалтышаш да ончылнына улшо корным чытен эртышаш улына,
2 ӱшанымынам шочыктышо да тичмашлыкыш шуктышо Иисус ӱмбаке ончышаш улына. Намысым шотлыде, Тудым вучышо куан олмеш ыресым чытен лектын да Юмын престолжын пурла велышкыже шинчын.
3 Ида нойо да чонда вийым ынже йомдаре манын, языкан-влак деч тыгай ваштареш шогымым Чытыше нерген шоналтыза.
4 Язык ваштареш кредалмаште тыланда але вӱрдам йоктараш логалын огыл.
5 Тыланда эргылан ойлымо семын каласыме лыпландарымашым монденда: «Эргым! Господьын тӧрлатымыжым кӱлдымылан ит шотло, кунам Тудо тыйым шылтала, вуетым ит саке.
6 Вет Господь кӧм йӧрата, тудым наказатла, кӧм эрге семын налеш, чыланыштым кыра».477
7 Наказатлымым чытеда гын, Юмо тендан дене эрге-влак дене ыштыме семын ышта. А уло мо тугай эрге, кудым ача мут кучаш ок шогалте?
8 Чыла эргылан логалшаш наказатлымаш деч посна кодыда гын, тугеже те чын эрге огыл, закондымо улыда.
9 Адакшым, кап шот дене чыланнан наказатлыше ачана лийын, да ме тудым пагаленна, тугеже, илаш манын, шӱлыш-влакын Ачаштын478 мутшым утларак колыштшаш огынал мо?
10 Кап ачана-влак шке умылымышт семын мемнам кӱчык жаплан наказатленыт, а Юмо мыланна чынжымак сай лийже манын наказатла, Тудын наказатлымыжлан кӧра ме Тудын святой улмыжо гай святой лияш йӧным налына.
11 Кеч-могай наказатлымаш шке жапыштыже куанла огыл, а ойгыла чучеш, но вара тудын гоч туныктымо-влаклан чын ыштымашын тыныслык саскажым конда.
12 Тугеже ӱнардыме киддам да вийым йомдарыше пулвуйдам вияҥдыза.
13 Окшаклышын йолжо ынже йычкешт, а лучо паремже манын, йолланда вияш йолгорным ыштыза.
14 Чылан денат тынысын илаш тӧчыза, святой илыш дене илаш тыршыза, тудын деч посна Господьым нигӧ ок уж.
15 Юмын порылыкшо деч нигӧ ынже кораҥ манын эскерыза. Тек нимогай кочо вож ынже лек да эҥгекым ынже ыште, шукым ынже амырте.
16 Тендан коклаште иктаж-могай яжарланыше але Исав семын Господьым пагалыдыме еҥат ынже лий манын эскерыза, Исавше икана кочшашлан кугерге улмыжым ужален.
17 Те паледа: кунам Исав тидын деч вара благословитлымым налаш шонен, кораҥдыме лийын. Шинчавӱд йӧре ачаж деч йодын гынат, тудын шонымыжым вашталтен кертын огыл.
18 Те шижаш лийме да тул дене йӱлышӧ курык деке огыл, пич пычкемыш да тӱтан мардеж деке огыл,
19 пуч йоҥгалтме да мутым лукшо йӱк деке огыл лишемында. Мыланна тылеч вара нимом каласыме ынже лий манын, тиде йӱкым колшо-влак йодыныт,
20 вет «Курык деке янлык але вольык тӱкна гынат, кӱм кышкен але пикш дене пуштмо лийже»479 манын кӱштымым чытен кертын огытыл.
21 Тиде ужмышт тунар шучко лийын, Моисеят каласен: «Мый чот лӱдам да чытырем».480
22 Но те Сион курык да илыше Юмын олаже, пылпомышсо Иерусалим деке, шотлен пытараш лийдыме Суксо-влак деке толында,
23 ончыч шочшо-влакын пайремлымашышт да черке погынымашышт деке – нунын лӱмыштым пылпомышто возымо – , чылаштын судьяшт, Юмо, деке миенда, тичмашлыкыш шушо чын ыштыше-влакын чонышт деке,
24 у сугыньын Ходатайже Иисус деке да Авельын вӱржӧ деч сайракын ойлышо шыжыктыме Вӱр деке лишемында.
25 Шекланыза, ойлышо деч ида кораҥ. Нине моло, мландӱмбалне нуным шижтарыше деч кораҥмеке, утлен огытыл гын, тугеже ме пылпомыш гыч Шижтарыше деч савырнена гын, мутат уке, утлен огына керт.
26 Тунам Тудын йӱкшӧ мландым чытырыктен, да Тудо кызыт тыгай сӧрымашым пуэн: «Эше икана мландым веле огыл, а кавамат чытырыктем».481
27 «Эше икана» манмыже чытырыкташ лиймым, вес семынже Юмын пӱрымӧ482 тӱням, кораҥдымыжым ончыкта. Тыгеже, чытырыкташ лийдымыже кодеш.
28 Ме чытырыктен кертдыме Кугыжанышым налына, сандене Юмын порылыкшым кучышаш483 да, таум ыштен, Юмылан служитлышаш улына, но тидым Тудлан келшышын, кугун пагален да лӱдын ыштышаш улына,
29 вет мемнан Юмына чыла пытарыше тул улеш.
13 ГЛАВА
1-19 Юмылан келшыше илыш. 20-25 Чеверласымаш.
1 Икте-весыдам иза-шольо семын ончыкыжат йӧратыза.
2 Корныеҥ-влакым ончымым ида мондо, вет унам ончен, южышт, палыде, Суксо-влакым унам ыштеныт.
3 Казаматыш петырыме-влакым шарныза, пуйто нунын дене пырля теат петырымаште улыда. Орландарымым чытыше-влакым шарныза, пуйто теат капда дене орланеда.
4 Тек мужыраҥмашым чылан пагалат, вате-марий вакшыш языкдыме лийже, вет яжарланышым да пелашыжым ондалышым Юмо судитла.
5 Оксам йӧратыше ида лий, мо улыда дене серлагыза. Юмо Шке каласен: «Тыйым ом кодо, тыйым ом кудалте».484
6 Тугеже ме лӱдде ойлена: «Господь мыланем полшышо, ом лӱд, мом мыланем айдеме ыштен кертеш?»485
7 Юмын шомакым тыланда увертарыше вуйлатышыда-влакым шарныза, илышыштым илен шуктымыштым ончыза, нунын ӱшанымышт семынак ӱшаныза.
8 Иисус Христос теҥгечат, тачат, курым-курымешат икгай.
9 Тӱрлӧ йот туныктымылан кумылдам савыраш ида пу, вет кочкыш дене огыл, а Юмын порылыкшо дене шӱмдан пеҥгыдеммыже сай. А кӧ мом кочкаш лийме верч тырша, тудлан пайда уке.
10 Мемнан тугай жертвенникна уло, могайже гыч скинийыште служитлыше-влаклан кочкаш ок лий.
11 Кунам архиерей язык верч вольык вӱрым святой дечат святой верыш пурта, вольыкын капшым илем деч ӧрдыжеш йӱлалтат.
12 Сандене Иисусат, калыкым шке Вӱржӧ дене святитлаш манын, олан капкаж деч тӱжвалне орланен колен.
13 Тыгеже Иисус деке илем деч ӧрдыжкӧ лекшаш да Тудын дене пырля мыскылалтмым чытышаш улына,
14 вет эре лийшаш олана тыште уке, а ончыкылык олам кычалына.
15 Тугеже, Иисус гоч ме Юмылан моктымаш надырым, вес семынже, Тудын лӱмжым чапландарыше йылмын саскажым, чарныде конден шогышаш улына.
16 Тыгак порым ыштымым да икте-весылан полшымым ида мондо, тыгай надыр Юмылан келша.
17 Шкендан вуйлатышыда-влакым колыштса, нунылан ида торешлане, вет нуно, мутым кучышо семын, тендан чонда верч лым лийде тыршат. Мутыштым колыштыда гын, нуно тидым куанен ыштат, уке гын, кугун шӱлалтен ыштат, а тиде тыланда пайдале огыл.
18 Мемнан верч кумалза. Ме палена: мемнан совестьна ару да чыла шотыштат шкем чын кучаш шонена.
19 Юмо мыйым тендан деке вашкерак пӧртылтыжӧ манын, мемнан верч кумалаш поснак йодам.
20 Господьна Иисусым, Курымашлык сугыньын Вӱржӧ дене шорык-влакын кугу Кӱтӱчыжым, колымаш гыч нӧлталше тыныслык Юмо
21 тек тендам чыла тӱрлӧ поро пашалан ямдыла да тидын дене тендам шке эрыкшым486 шуктен кертшым ышта. Шке ончылныжо мо сай, тек тудым Иисус Христос гоч тендан кӧргыштӧ шочыкта. Тудлан курым-курымеш чап лийже! Аминь.
22 Иза-шольо-влак, тиде лыпландарыме шомакем налза манын йодам, вет тиде серышем кӱчык.
23 Мемнан Тимофей изанам эрыкыш лукмым пален лийза. Тудо вашке толеш гын, мый тудын дене пырля тендам ужаш мием.
24 Шкендан чыла вуйлатышыланда да чыла святойлан саламым каласыза. Тыланда Италийысе-влак саламым колтат.
25 Чыланда дене Юмын порылыкшо лийже. Аминь.
СВЯТОЙ АПОСТОЛ ИАКОВЫН УЛО ЧЕРКЫЛАН КОЛТЫМО СЕРЫШЫЖЕ
1 ГЛАВА
1 Саламлымаш. 2-8 Ӱшанымаш ден уш-акыл. 9-11 Йорлылык да поянлык. 12-18 Тергымаш да алгаштарымаш. 19-27 Юмын шомакшым колыштмаш да шуктымаш.
1 Юмын да Господь Иисус Христосын Иаков тарзыже тӱрлӧ вере илыше латкок тукымлан: куаныза.487
2 Иза-шольым-влак, кунам тӱрлӧ тергымашке логалыда, тидым кугу пиаллан шотлыза.
3 Ӱшанымашдам тергыме деч чытымаш шочеш манын, те паледа.
4 Те чыла шотыштат тичмашлыкыш шуза да ситыдымаш деч посна лийза манын, чытымаш шке пашажым тичмашлыкыш шуктышаш.
5 А тендан кокла гыч иктаж-кудыжын уш-акылже ситышын огыл гын, тек Юмо деч йодеш. Тудо мом йодмыжым налеш, вет Юмо чылалан кумылын да шылталыде пуа.
6 Но тек ӱшанен, изишат кокытеланыде йодеш, вет кокытеланыше еҥ – мардеж лупшымо да кышкыме теҥыз толкын гай.
7 Господь деч иктаж-мом налам манын, тек тыгай еҥ ок шоно,
8 тудо – кок семын шонышо, мом гына ышта, нимоштат пеҥгыде огыл.
9 Изиэш ужмо иза тек кӱкшытшылан куана,
10 а поян – ӱлыкшӧ улмыжлан, вет поян еҥже шудо пеледыш гай пыта.
11 Кече нӧлтеш, лӱп шокшо лиеш да шудым кошта, шудо пеледыш велеш, йытыра тӱсшӧ йомеш. Поянат шке корныштыжо тыгак лывыжга.
12 Тергымашым чытен кертше айдеме пиалан, вет тергымашым эртымеке, тудо илыш вуйшӱдышым налеш, тидым Господь Тудым йӧратыше-влаклан сӧрен.
13 Алгаштарымашке логалмеке, Юмо мыйым алгаштара манын, тек нигӧ ок ойло. Юмым осаллык алгаштарен ок керт, Шкежат нигӧм ок алгаштаре.
14 Кажным шкенжын сутланымыже алгаштара, тудым шупшеш да ондален конда.
15 А вара сутланымаш, иланымеке, языкым шочыкта, а язык – колымашым.
16 Йӧратыме иза-шольым-влак, ида ондалалт.
17 Чыла поро да тичмаш пӧлек кӱшычын, волгыдо-влакын488 Ачашт деч, вола, Тудын дене вашталтмашат, весемме ӱмылат уке.
18 Ме Тудын ыштымыжын тӱҥалтыш саскаже лийшаш улына, сандене Тудо шке шонымыж почеш мемнам чынын шомакше дене шочыктен.
19 Тыгеракын, йӧратыме иза-шольым-влак, тек кажне айдеме колышташ писе, ойлаш вашкыдыме, шыдешкаш вашкыдыме лиеш,
20 вет айдемын шыдыже Юмын чынжым ок шукто.
21 Сандене чыла ару огылым да чыла тӱрлӧ осалым кораҥдыза. Туныктымо шомакым ӱҥышын шӱмышкыда пыштыза, тудо тендан чондам утарен кертеш.
22 Шомакым шуктышо лийза, а колыштшо веле огыл, нуно шкеныштым шке ондалат.
23 Вет кӧ шомакым колыштеш да ок шукто гын, тудо пӱртӱс пуымо чурийжым воштончышышто ончышо айдеме гай.
24 Шке ӱмбакыже ончалмеке, тудо кораҥеш да могай улмыжым тунамак монда.
25 Но тичмаш законым, эрыкын законжым, кӧ тӱткын онча, куча да мом колмыжым ок мондо, а пашам шукта гын, ыштымаштыже пиалан лиеш.
26 Тендан кокла гыч кӧ Юмым чын пагалем манын шотла да йылмыжым ок кучо, а шке шӱмжым ондала гын, тудын Юмым пагалымыже арам веле.
27 Юмым арун да яндарын пагалымаш Юмо да Ача ончылно теве мо лиеш: тиде тулык йочалан да тулык ӱдырамашлан орлыкышт годым полшымаш да тӱнясе шакшыланыме деч шкем аралымаш.
2 ГЛАВА
1-13 Еҥ-влакым ойыркалыме деч шижтарымаш. 14-26 Ӱшанымаш да тудым илышыш пуртымаш.
1 Иза-шольым-влак, Иисус Христослан, чапланыше мемнан Господьлан, ӱшанеда гын, еҥ-влакым ида ойыркале.
2 Погынымашкыда шӧртньӧ шергашан, поян вургеман еҥ пура, тыгак шӱкшӧ вургеман йорло еҥ пура гын,
3 поян вургемым чийышым ончен, те тудлан каласеда: «Тышке шич, тыште сай вер». А йорлылан ойледа: «Тый тушан шогал» але «Тышан, мыйын йол воктекем, шич».
4 Тыгеже те шкендан коклаште еҥ-влакым огыда ойыркале мо, чын огыл шонымашан судья лийын огыдал мо?
5 Йӧратыме иза-шольым-влак, колыштса: кӧмыт тиде тӱняште йорло улыт, нуным Юмо ӱшанымаште поян лияш ойырен налын огыл мо? Юмым йӧратыше-влаклан Тудо Кугыжанышым сӧрен, нуно тиде Кугыжанышын наследникше лийыт.
6 А те йорло еҥым шотлен огыдал. Поян-влак огыл мо тендам шыгыремдылыт, да нуно огыл мо тендам судыш шупшкедат?
7 Тендам могай поро лӱм дене лӱмдымӧ, нуно огыл мо тудым мыскылат?
8 «Лишылетым шкендым йӧратыме семынак йӧрате»489 манме, Возымаште пуымо кугыжа законым шуктеда гын, сай ыштеда.
9 А еҥ-влакым ойыркаледа гын, языкым ыштеда, да законым пудыртышо улмыдам закон ончыкта.
10 Кӧ уло законым куча, но иктыште языкым ышта, тудо пӱтынь закон ончылно титакан.
11 Вет «Ит яжарлане» манын Кӧ ойлен, Тудак каласен: «Ит пушт».490 Тый от яжарлане, но пуштат гын, тугеже законым пудыртышо улат.
12 Эрыкын законжо почеш судитлалтшаш еҥ семын ойлыза да ыштыза.
13 Чаманыде ыштыше еҥлан суд чаманыдыме лиеш. А чаманымаш суд деч кӱшнырак шога.
14 Иза-шольо-влакем, иктажше «ӱшанымашем уло» манын ойла гынат, но поро пашаже уке гын, тыште могай пайда? Тыгай ӱшанымаш тудым утарен кертеш мо?
15 Иза-шольын але ака-шӱжарын вургемышт ок сите да кечылан ситыше кочкышышт уке гын,
16 а тендан кокла гыч иктаж-кудыжо «Тыныслык дене кайыза, ырыза, кочса» манын нунылан каласа, но капыштлан мо кӱлмым ок пу гын, могай пайдаже?
17 Ӱшанымаш денат тыгак: поро паша деч посна тудо колышо.
18 Но иктаж-кӧ каласа: «Тыйын ӱшанымашет уло, а мыйын поро пашам уло». Тый мыланем ӱшанымашетым пашат деч посна ончыкто, а мый тыланет пашам гоч ӱшанымашемым ончыктем.
19 Юмо икте манын, тый ӱшанет. Сай ыштет. Ия-влакат тидлан ӱшанат да чытырат.
20 Но палынет мо, умылыдымо айдеме: поро паша деч посна ӱшанымаш колышо.
21 Шкенжын Исаак эргыжым жертвенникыш пыштымыж годым мемнан Авраам ачана пашаж дене огыл мо чыныш лектын?
22 Ӱшанымаш тудын пашажлан полшен да пашаже ӱшанымыжым тичмашлыкыш шуктен манын, тый ужат?
23 Тыге Возымашын шомакше шукталтын: «Авраам Юмылан ӱшанен, сандене Юмо тудым чын ыштышылан шотлен»,491 да Авраамым Юмын йолташыже манын лӱмдымӧ.
24 Айдеме ӱшанымаш дене веле огыл, пашаж дене чыныш лукталтеш манын, те ужыда?
25 Шолып ончаш толшо-влакым пуртышо да нуным вес корно дене колтышо яжар Раав денат тыгак лийын. Тудат шке пашаж дене чыныш лукмо лийын огыл мо?
26 Тыгеракын, кузе чон деч посна кап колышо, тугак поро паша деч посна ӱшанымашат колышо.
3 ГЛАВА
1-12 Йылмым сорлыклымо нерген. 13-18 Кӱшыч толшо уш-акыл.
1 Иза-шольо-влакем, шукынжо туныктышо лияш ида толаше. Мемнам, туныктышо-влакым, утларак пеҥгыдын судитлымым паледа.
2 Чылан ме шуко языкыш пурена. Кӧ мутышто языкыш ок пуро, тудо тичмашлыкыш шуын да уло капшымат сорлыклен кертеш.
3 Мемнам колыштшо манын, теве ме имньын умшашкыже сорлыкым чиктена да уло капшым виктарен кертына.
4 Теве корабль-влакымат, нуно тугай кугу улыт да виян мардеж покта гынат, виктарыше еҥ моткоч изи кӱсмен дене кушко шона, тушко виктара.
5 Тыгак йылмат: капын изи ужашыже веле, но кугун моктана. Теве могай изи ойып кугу чодыраш тулым пижыкта!
6 Йылмат – тул, шоякын сӧрастарышыже.492 Тыге тудо кап ужашна кокла гыч уло могырым лавырта да, шкеже тамык тул дене ылыжынат, илыш оравам ылыжта.
7 Вет кеч-могай янлык ден кайык-влакым, нушкын коштшо ден теҥызыште илыше-влакым айдеме кидше йымалне кучен кертеш да тидым ыштен.
8 А йылмым ик еҥат кид йымалныже кучен ок керт: тудо – кучен кертдыме осал, колымашым кондышо аяр дене темын.
9 Тудын дене Юмым да Ачам моктена, тудын денак айдемым, Юмо тӱсаным ыштымым, каргена.
10 Тудо умша гычак моктымаш да каргымаш лектеш. Иза-шольым-влак, тыге лийшаш огыл!
11 Ик памаш шинча гыч тамле да кочо вӱд йога мо?
12 Иза-шольо-влакем, оливым смоква пушеҥге але смоква саскам виноград вондер шочыктен кертеш мо? Ик памашат ик жапыште шинчалан да шере вӱдым йоктарен ок керт.
13 Кӧ тендан коклаште уш-акылан да ушан? Тек уш-акылжым шкенжым сайын кучымо дене да уш-акыл гыч лекше тыматле пашаж дене ончыкта.
14 Но шӱмыштыда кочо кӧранымаш да шке верч тыршымаш уло гын, ида моктане да чын нерген шоям ида ойло.
15 Тиде кӱшыч толшо уш-акыл огыл, а мландысе, чон гыч лекше, ия деч шочшо уш-акыл.
16 Вет кушто кӧранымаш да шкалан тыршымаш, тушто шотдымылык да чыла тӱрлӧ уда паша.
17 Но кӱшыч толшо уш-акыл, эн ондакше, яндар, а вара тынысле, тыматле, мут колыштшо, чаманымаш да поро саска дене темше, еҥ-влакым ойыркалыдыме, сайла кояш тӧчыдымӧ.
18 Тыныслыкым ыштыше-влакын тыныс дене ӱдымӧ саскашт – тиде чын ыштымаш.
4 ГЛАВА
1-10 Юмым колыштса. 11-12 Весым судитлыме деч шижтарымаш. 13-17 Моктаныме деч шижтарымаш.
1 Тендан коклаште кучедалмаш да вашпижмаш кушеч лектеш? Тендан капыштыда кучедалше кумыл шупшмашда деч огыл мо?
2 Те тӱрлым налнеда, но тендан нимо уке, те пуштедеда да кӧранеда, а шонымашкыда шуын огыда керт. Те вашпижыда да кучедалыда, а тендан нимо уке, вет Юмо деч огыда йод.
3 Йодыда гынат, огыда нал, вет порылан огыл йодыда, шкендан кумыл шупшмаштыда кучылташ манын веле тидым йодыда.
4 Те, Юмо деч кораҥше, яжарланыше-влак! Тӱнян йолташыже лиймаш Юмын тушманже улмым огыда пале мо? Тугеже, кӧ тӱнялан йолташ лийнеже гын, тудо Юмын тушманже лиеш.
5 «Мемнан кӧргыш илаш пурышо шӱлыш кӧранымаш марте йӧрата» манын, Возымаш арам ойла шонеда мо?
6 Но Юмо кугурак порылыкым пуа. Сандене Возымаш ойла: «Юмо кугешныше-влак ваштареш шога, а ӱҥышӧ-влаклан порылыкым пуа».493
7 Тугеже Юмын мутшым колыштса, а диаволлан ваштареш шогалза, тыге тудо тендан деч куржеш.
8 Юмо деке лишемза, тунам Тудат тендан деке лишемеш. Языкан-влак, киддам мушса, кок семын шонышо-влак, шӱмдам эрыктыза.
9 Ойгаҥза, шӱлыкаҥза да йӱкын шортса. Воштылмыда тек шӱлыкыш савырна, а куанда – ойгышко.
10 Господь ончылно шкендам ӱлыкӧ шындыза, да Тудо тендам кӱшкӧ нӧлталеш.
11 Иза-шольо-влак, икте-весыда ӱмбаке осалым ида ойло. Иза-шольо ӱмбаке осалым ойлышо але тудым судитлыше айдеме закон ӱмбаке осалым ойла да законым судитла. А тый законым судитлет гын, тый законым шуктышо огыл, а судья улат.
12 Законым Пуышо ден Судья – икте: Тудо, Кӧ утарен да пытарен кертеш, а лишылетым судитлаш тый кӧ улат?
13 А ынде те, «Таче але эрла ме тыгай олаш каена да тушто ик ий илена, ужалкалаш-наледаш тӱҥалына да парышым налына» манын ойлышо-влак, колыштса.
14 Те эрла мо лийшашымат огыда пале. Тендан илышда – тиде мо? Тиде – тӱтыра, тудо кӱчык жаплан шарла, а вара шалана.
15 Тидын олмеш те тыге ойлышаш улыда: «Господьлан йӧра гын, ме илаш да тидым але тудым ышташ тӱҥалына».
16 Но ынде кугешнылше улыда да моктанеда. Чыла тыгай моктанымаш – осал.
17 Тыгеракын, кӧ поро пашам ыштышашым пала, но ок ыште гын, тиде тудлан язык лиеш.
5 ГЛАВА
1-6 Поян-влакым шижтарымаш. 7-20 Чытымаш да кумалмаш.
1 А поян-влак, колыштса: ӱмбакыда толшаш орлыклан мӱгырен шортса.
2 Тендан поянлыкда шӱйын пытен, вургемдам когарш кочкын,
3 шӧртньӧ ден шийда рӱдаҥыныт. Нунын рӱдаҥшышт тендан ваштареш таныклымаш лиеш да тул семын тендан кап ден чондам кочкеш. Те тиде пытартыш кечылан поянлыкым погенда.
4 Теве пашаеҥ-влак пасудам тӱредыныт, но те пашадарыштым ондален кучен коденда, пашадарышт вуйшийын кычкыра, да тӱредше-влакын кычкырымышт Господь Саваофын пылышышкыже шуын.
5 Те мланде ӱмбалне ракатланенда, шкаланда келанымашым кычалында, пуйто шӱшкылмӧ кечылан шӱмдам ӧрдыктаренда.
6 Те чын ыштышым титаканыш луктында да пуштында, тудо тыланда торешланен огыл.
7 Тугеже, иза-шольо-влак, Господь толмешке, чытыше лийза. Теве мланде пашаеҥ шошо да шыже йӱр толмым, мландын шергакан саскажым чытен вуча.
8 Теат шуко чытыше лийза да шӱмдам пеҥгыдемдыза, вет Господьын толмо жапше лишемеш.
9 Иза-шольо-влак, икте-весыда ӱмбаке вуйым ида ший, уке гын те шке судитлыме лийыда: теве Судья омса воктенак шога.
10 Иза-шольым-влак, Господьын лӱмжӧ дене ойлышо пророк-влакын чытен орланымыштым да кужун чытымыштым ончыза да нунын семынак ыштыза.
11 Теве ме чытен лекше-влакым поро пиалан манын моктена. Иовын чытымыж нерген те колында да Господьын пытартышлан тудлан мом ыштымыжым ужында, вет Господь чот чаманыше да поро.
12 Иза-шольым-влак, эн ондак тидым шарныза: ида товатле. Пылпомыш денат, мланде денат, нимогай вес товатлыме дене ида товатле. Тек тендан «туге» манмыда «туге» лиеш, «уке» манмыда – «уке», уке гын те судитлалтмашке логалыда.
13 Тендан коклаште иктаж-кӧ орлана гын, тек кумалеш. Кӧ поро кумылан – тек Юмым чапландарен мура.
14 Тендан кокла гыч иктаж-кӧ черле гын, тек Черкын пресвитерже-влакым ӱжеш, нунышт, Господь лӱмеш ӱйым шӱрен, тек тудын верч кумалыт.
15 Ӱшанен кумалмышт черлым паремда, да Господь тудым кынелта, а языкым ыштен гын, титакшым кудалта.
16 Паремаш манын, титакдам икте-весыланда почын ойлыза да икте-весыда верч кумалза. Чын ыштышын тыршен кумалмыже шуко ыштен кертеш.
17 Илият мемнан гаяк айдеме лийын. Йӱр ынже лий манын, тудо сӧрвален кумалын, да мланде ӱмбалне йӱр кум ий да куд тылзе лийын огыл.
18 Вара угыч кумалын, да пылпомыш йӱрым пуэн, мланде шке саскажым куштен.
19 Иза-шольым-влак, тендан кокла гыч иктаж-кӧ чын деч кораҥеш да иктаж-кудыжо тудым пӧртылта гын,
20 тек пала: языканым йоҥылыш корныж гыч пӧртылтышӧ тудын чонжым колымаш деч утара да шуко языкым леведеш.
СВЯТОЙ АПОСТОЛ ПЕТРЫН УЛО ЧЕРКЫЛАН КОЛТЫМО ИКЫМШЕ СЕРЫШЫЖЕ
1 ГЛАВА
1-2 Саламлымаш. 3-12 Илыше ӱшанен вучымаш. 13-25 Святой лийза.
1 Иисус Христосын Петр Апостолжо деч Понтышто, Галатийыште, Каппадокийыште, Асийыште да Вифинийыште ӧрдыж еҥ семын шаланен илыше-влаклан.
2 Тендам Ача Юмын ончылгоч палымыж почеш Шӱлыш дене святитлыме гоч Иисус Христосым колышташ да Тудын Вӱржым шыжыктыме дене эрналташ ойырен налме. Тек тыланда Юмын порылыкшо да тыныслык шукемыт.
3 Мемнан Господьна Иисус Христосын Юмыжо да Ачаже моктымо лийже! Иисус Христосын колымаш гыч ылыжмыж гоч Тудо мемнам Шкенжын кугу порылыкшо дене илыше ӱшанен вучымашке шочыктен,
4 шӱйдымӧ, локтылалтдыме, лывыжгыдыме наследствым сӧрен. Тидыже тыланда пылпомышто аралалтеш
5 – тыланда, ӱшанымыланда кӧра Юмын куатше дене утаралтмашлан аралыме-влаклан. Тиде утаралтмашыже пытартыш саманыште кончаш ямде.
6 Тыланда тӱрлӧ тергымаште кызыт изишлан ойгаҥаш логалеш гынат, тидлан куаныза.
7 Пытен йомшаш шӧртньымат тул дене тергат, а тендан ӱшанымашдан чытен шоген кертмыжын шӧртньӧ деч шуко пачаш шергакан улмыжо пале лийшаш да Иисус Христосын толмыж годым тауштымашым, пагалымашым да чапым кондышаш.
8 Иисус Христосым те ужын огыдал гынат, Тудым йӧратеда, кызыт Тудым огыда уж гынат, Тудлан ӱшанеда да каласен моштыдымо, чапле куан дене йывыртеда,
9 вет те ӱшанымашын саскажым, чондан утаралтмыжым, налыда.
10 Тыланда палемдыме порылык нерген ончылгоч ойлышо пророк-влак тиде утарымашым кычалыныт, шымленыт.
11 Нунын кӧргыштышт Христосын Шӱлышыжӧ Христосын ончыкылык орланымыж нерген ойлен да тидын деч вара толшаш чап нерген ончылгоч таныклен. Тыгодым Шӱлышын мо нерген да могай жап нерген ойлымыжым нуно шымленыт.
12 Нунылан палдарыме лийын: Поро Уверым каласкалыше-влак ынде тыланда пылпомыш гыч колтымо Святой Шӱлыш дене мом увертареныт, тудын нергенак ойлымышт годым нуно шкаланышт огыл, а мыланна ыштеныт. Чыла тидым Суксо-влакат келгын ончалнешт.
13 Сандене, [йӧратымем-влак,] ушдам ямдым кучыза, айык шонымашан лийза, Иисус Христос толмо годым тыланда пуалтшаш порылыклан тичмаш ӱшаным пыштыза.
14 Мутым колыштшо йоча гай лийза: пычкемыште лиймыда годым тендам тӱрлӧ сутланымаш алгаштарен, но ынде тудлан ида келыштаралт,
15 а тендам ӱжшӧ Святой семын те шкежат кеч-мом ыштымыда годым святой лийза.
16 Возымо: «Святой лийза, вет Мый святой улам».494
17 Кажне еҥым пашаж почеш ойыркалыде Судитлышым те Ача маныда гын, тугеже ӧрдыж еҥ семын илыме тиде жапдам лӱдын эртарыза.
18 Те паледа: ачада-влакын кодымо кӱлдымӧ илыш-шот деч тендам пытышаш ший але шӧртньӧ дене огыл тӱлен налме,
19 а Христосын, титакдыме да яндар Пачан, шергакан Вӱржӧ дене тӱлен налме улыда.
20 Христосым тӱня тӱҥалтыш деч ончычак ойырен налме, а тыланда кӧра, Тудын гоч Юмылан ӱшаныше-влаклан кӧра, Христосым тиде пытартыш саманыште палдарыме.
21 Тендан Юмылан ӱшанымыда лийже да те ӱшандам Тудын ӱмбаке пыштен кертса манын, Юмо Тудым колымаш гыч ылыжтен да Тудлан чапым пуэн.
22 Иза-шольо-влакым сайла кояш тӧчыде йӧраташ манын, чыным колыштмо дене Шӱлыш гоч чондам эрыктен улыда гын, тугеже яндар шӱм дене икте-весыдам эре йӧратыза,
23 вет те шӱйшаш урлыкаш деч огыл, а шӱйдымӧ урлыкаш деч угыч шочында, тидыже – Юмын илыше да курымеш улшо шомакше.
24 Вет «Кажне айдеме шудо гай, тудын чыла чапше шудо пеледыш гай. Шудо кошка, пеледышыже йога,
25 но Господьын шомакше курымеш кодеш».495 А тиде шомакше – тыланда каласкалыме Поро Увер.
2 ГЛАВА
1-10 Христос – илыше кӱ. Юмын святой калыкше. 11-17 Святой илыш дене илышаш нерген. 18-25 Христос гай тарзе лийза.
1 Тугеже, чыла осаллыкым, чыла чояланымым, сайла кояш тӧчымым, кӧранымым да чыла орлымым коден,
2 кызыт гына шочшо аза семын ару шомак шӧрым йӧратыза. Тудын дене те кушшаш да утаралтмашке шушаш улыда,
3 вет те Господьын поро улмыжым тамленда.
4 Тудын деке, илыше кӱ деке, толза, Тудым еҥ-влак кӱлдымыш луктыныт, а Юмын ончылно Тудо ойырен налме да шергакан.
5 Шкендам илыше кӱ семын Юмын Шӱлышын пӧртшым чоҥаш пуыза, Иисус Христос гоч Юмылан келшыше надырым Шӱлыш дене пуышо святой иерей-влак лийза.
6 Вет Возымаште тыгай шомак уло: «Теве Мый Сионышто кӱм пыштем, ойырен налме шергакан негыз пусак кӱм, Тудлан ӱшаныше намысыш ок пуро».496
7 Тугеже, тыланда, ӱшаныше-влаклан, тиде кӱ шергакан, а ӱшаныдыме-влаклан тудо – «чоҥышо-влакын йӧрдымыш лукмо, но пусакын негызше лийше кӱ», нунылан тудо – «шӱртньымӧ кӱ, алгаштаралтме кӱ».497
8 Шомакым колыштдымыштлан нуно шӱртнят. Нунылан тыге лияш палемдыме.
9 Но те ойырен налме тукым, Кугыжан иерейже-влак, святой калык, Юмын Шкаланже налме тукым улыда. Тендам пычкемыш гыч ӧрыктарыше волгыдышкыжо Ӱжшын кӱдыратле пашажым те увертарышаш улыда.
10 Ондак те калык лийын огыдал, ынде Юмын калыкше улыда. Ондак тендам чаманыме огыл, а ынде чаманыме улыда.
11 Йӧратымем-влак, илаш толшо ӧрдыж еҥым сӧрвалыме семын тендам сӧрвалем: чон ваштареш кучедалше капысе сутланымаш деч шкендам кучыза
12 да чын Юмым палыдыме еҥ-влак коклаште порын илыза. Тыгеракын, нуно поро пашадам ужыт да, осалым ыштыше манын, мо верч тендам кызыт вурсат, толын кайыме кечынже тидын верчак Юмым мокташ тӱҥалыт.
13 Тыгеракын, Господьлан кӧра чыла айдеме вуйлатыше-влакым колыштса: кугыжамат, вет тудо эн кугу кучеман,
14 тӧра-влакымат, кугыжа вет нуным осалланыше-влакым мут кучаш шогалташ да порым ыштыше-влакым мокташ колтен.
15 Вет Юмын эрыкше498 тыгай: порым ыштыме дене те тунемдыме еҥ-влакын шотдымо ойлымыштлан мучашым пыштышаш улыда.
16 Эрыкан еҥ семын ыштыза, тек тендан эрыкда осаллан леведыш огеш лий, а Юмын кулжо лийза.
17 Чылам пагалыза, иза-шольымытым йӧратыза, Юмо деч лӱдса, кугыжам шотлыза.
18 Тарзе-влак, озада-влакын мутыштым лӱдын да пагален колыштса: поро да тыматле-влакын веле огыл, но торжа-влакынат мутыштым колыштшо лийза.
19 Юмым эре ушышто кучымыжлан кӧра иктаж-кӧ чын амал деч посна ойгаҥдарен орландарымым чыта гын, тиде – Юмылан келшыше.
20 Титакланда кырыме годым чытеда гын, тендам молан мокташ? Но порым ыштымыланда кӧра орлыкым чытеда гын, тиде Юмын ончылно келшыше,
21 да тидланак тендам ӱжмӧ, вет Христосат мемнан верч орлыкым чытен да мыланна корным ончыктен: те Тудын кышаж почеш кайышаш улыда.
22 «Языкым Тудо ыштен огыл, Тудын йылмыж гыч чояланымаш шоктен огыл.»499
23 Тудым вурсеныт гынат, вурсен вашештен огыл, орланымыж годым лӱдыктылын огыл, а чын Судитлышын кидышкыже чыла ӱшанен пуэн.
24 Ме, язык деч кораҥын, чын ыштен илен кертшаш улына, сандене Христос шке Капше дене языкнам ырес меҥгыш нӧлталын. Тудын сусыржо дене те паремдыме лийында.
25 Те [кӱтӱчӧ деч посна кодшо] йомшо шорык гай лийында, но чондам Кӱтышӧ да Аралыше деке кызыт пӧртылында.
3 ГЛАВА
1-7 Вате ден марий. 8-22 Чын ыштыме верч орланымаш.
1 Тыгак теат, вате-влак, шке марийдам колыштса. Тыгеракын, Юмын шомаклан ӱшаныдыме марий-влак ватыштын арун да Юмо деч лӱдын илымыштым ужын,
2 нунын илышыштлан кӧра мут деч посна ӱшандарыме лийын кертыт.
3 Тек тендан моторлыкда тӱжвач сӧрастарымаште – ойыртемалтше ӱппунемыште, шӧртньым сакалымаште, чапле вургемыште – ок лий.
4 Тек кӧргысӧ шӱм айдемыда – вашталтдыме, тыматле, шыма чон – тендам моторым ышта. Тыгайже Юмын ончылно шергакан.
5 Юмылан ӱшаным пыштыше святой ӱдырамаш-влакат ожно шкеныштым тыгак сӧрастареныт да марийыштым колыштыныт.
6 Тыге Сарра Авраамын мутшым колыштын, тудым оза манын. Порым ыштеда да нимогай лӱдмаш деч огыда лӱд гын, те Сарран шочшыжо улыда.
7 Тыгак теат, пӧръеҥ-влак, вийдыме улмыштым чаманен, ватыда дене шот дене илыза, нунылан пагалымашым ончыктыза, вет нуно тендан дене пырля наследник улыт да Юмын порылыкшо дене пуымо илышым налыт. Тунам кумалмыланда чарак ок лий.
8 Мучашлан, чылан икгай шонымашан, чаманыше, иза-шольо-влакым йӧратыше, поро шӱман, келшен илыше, ӱҥышӧ лийза.
9 Осаллыклан осал дене, вурседылмылан вурседылме дене ида вашеште. Порым гына тыланыза, вет те паледа: тидланак тендам ӱжмӧ. Тыге шкеат Юмын суапландарымыжым налыда.
10 Вет возымо: «Кӧ илышым йӧратынеже да поро кече-влакым ужнеже, йылмыжым осал деч кучыжо да умшажым – чоян ойлымо деч,
11 осал деч кораҥже да порым ыштыже, тыныслыкым кычалже да тудын деке лишемаш тыршыже.
12 Вет Господьын шинчаже чын ыштышым онча, пылышыже тудын сӧрвалымыжым колыштеш, но осалым ыштышым мланде ӱмбач пытараш манын, Господьын чурийже тудын ваштареш лиеш».500
13 Те поро верч тыршыше лийыда гын, кӧ вара тыланда осалым ышта?
14 А чын ыштымыланда верч орланеда гынат, те пиалан улыда, нунын лӱдыктымышт деч ида лӱд, ида ӧр.
15 Господь Юмым шкендан шӱмыштыда святитлыза, да ӱшанен вучымыда шотышто умылтарымашым кӧ йодеш, кажныжлан тыматлын да пагален вашешташ эре ямде лийза.
16 Поро совестян лийза, тунам тендан Христос дене ушнымаште порын илымыдам шудалше-влак тендам осал-влакым вурсымо семын вурсымыштлан намысыш логалыт.
17 Осал пашалан орланаш сай огыл, а Юмын эрыкшылан501 келша гын, поро пашалан орланаш сай.
18 Вет Христосат, мемнам Юмо деке кондаш манын, языкланна кӧра икана орланен, чын ыштыше – чын огыл ыштыше-влак верч. Тудым кап дене колымашке шуктымо, но шӱлыш дене ылыжын.
19 Шӱлыш денак Тудо каен да казаматыште улшо шӱлыш-влаклан ойлен.
20 Ожно, Нойын илыме жапыште, ковчегым чоҥымо годым, кунам Юмо чытен вучен, нуно мут колыштдымо лийыныт. Корабльыште икмыняр еҥ гына, вес семынже кандаш чон, вӱд гоч утаралтын.
21 Тунамсе семынак кызыт мемнамат вӱд, вес семынже тынеш пуртымаш, Иисус Христосын ылыжмыж гоч утара. Тынеш пуртымаш – кап гыч лавырам мушкын колтымаш огыл, а поро совесть дене илаш Юмо деч йодмаш.
22 Христос пылпомышыш кӱзен да Юмын пурла могырыштыжо шинча. Суксо, власть да вий-влак Тудын кидше йымалне улыт.
4 ГЛАВА
1-11 Юмылан илымаш. 12-19 Христослан ӱшанымылан верч орланымаш.
1 Тыгеракын, Христос мемнан верч кап да чон дене орланен гын, тугеже теат тыге шонымым саркураллан налза, вет кап да чон дене орланыше айдеме языкым ыштымым чарна,
2 сандене тудо кап дене илаш кодшо ӱмыржым ынде айдемын сутланымыж почеш огыл, а Юмын эрыкше502 почеш ила.
3 Чын Юмым палыдыме-влакын кумылыштым шуктен, мом эртыше илыш жапыште ыштенда, тидат сита: те пужлен, сутланен, [пӧръеҥ пӧръеҥ дене коштын, вольык дене коштын, удам шонен,] аракам йӱын, шот деч посна кочкын-йӱын да шояк юмылан намыслын кумалын иленда.
4 Но те нунын дене пырля пужлымаш йогынышко огыда ушно, сандене нуно ӧрыт да тендам вурсат.
5 Илыше ден колышо-влакым судитлаш Ямде Улшо ончылно нуно мутым кучаш шогалыт.
6 Вет колышо-влак айдеме семын кап дене судитлалтыныт гынат, Юмо семын шӱлыш дене илышт манын, нуныланат Поро Уверым каласкалыме.
7 Но чылажынат мучашыже лишнак. Тугеже ушан-шотан да кумалмаште пеҥгыде лийза.
8 Эн ондак икте-весыдам тыршен йӧратыза, вет йӧратымаш шуко языкым леведеш.
9 Ӧпке деч посна икте-весыдам шкендан деке пуртыза.
10 Те кажныже, Юмын шуко сынан порылыкшылан пашам ыштыше поро служитлыше семын, Тудын деч налме моштымаш дене икте-весылан тарзыланыза.
11 Кӧ ойла гын, Юмын шомакшым ойлымо семын ойлыжо, кӧ служитла гын, Юмын пуымо вий дене служитлыже. Тек Юмо чыла шотыштат Иисус Христос гоч чапландаралтеш. Тудлан курым-курымеш чап да куат лийже. Аминь.
12 Йӧратымем-влак, тендан дене ала-мо умылыдымо лиеш манын шонен, тендам тергаш колтымо туллан ида ӧр.
13 Христосын орланымашкыже ушнымыда семын куаныза, тунам Тудын чапше кончымо годымат куанаш да йывырташ тӱҥалыда.
14 Тендам Христосын лӱмжӧ верч вурсат гын, пиалан улыда: Чап Шӱлыш, Юмын Шӱлыш, тендан ӱмбалне. Нуно Тудым мыскылат, а те чапландареда.
15 Тек тендан кокла гыч нигӧат еҥым пуштмылан, шолыштмылан але осалым ыштымылан, але еҥ пашаш шӱшкылтмылан ок орлане.
16 Но иктаж-кӧ Христослан ӱшанымыжлан орлана гын, ынже вожыл, а тыгай ужашлан Юмым чапландарыже.
17 Вет судлан Юмын мӧҥгысыж-влак деч тӱҥалаш жап. А мемнан деч тӱҥалеш гын, Юмын Евангелийжылан тореш лийше-влаклан могай мучаш лиеш?
18 «Чын ыштыше пыкше утаралтеш гын, Юмым пагалыдыме да языкан еҥ кушко логалеш?»503
19 Тугеже Юмын эрыкше504 почеш орланыше-влакат тек чоныштым ӱшанле Ыштышын кидышкыже пуат да умбакыжат порым ыштат.
5 ГЛАВА
1-11 Черкылан да тудын вуйлатышыж-влаклан каҥаш. 12-14 Чеверласымаш.
1 Мый, шкежат пресвитер, Христосын орланымыжым таныклыше да почылтшаш чапым пырля пайлыше айдеме, тендан пресвитерда-влакым сӧрвалем:
2 Юмын тыланда ӱшанен пуымо кӱтӱжым кӱтыза, ӧкымлыде, шке кумылын, Юмылан келшышын тудым оролыза, намысле пайдам кычалын огыл, а уло кумылын тыршен ыштыза,
3 тыланда ӱшанен пуымо еҥ-влакым кид йымалныда ида кучо, а кӱтӱлан корным ончыктышо лийза.
4 Тунам Тӱҥ Кӱтӱчӧ кончен толмо годым те лывыжгыдыме чап вуйшӱдышым налыда.
5 Самырык-влакат, пресвитер-влакым колыштса. Чыланат, икте-весым колыштын, икте-весе деке тыматле шонымашан лийза, вет «Юмо кугешныше-влак ваштареш шога, а ӱҥышӧ-влаклан порылыкым пуа».505
6 Тугеже, ӱҥышӧ лийза да Юмын виян кид йымалныже лияш келшыза, шке жапыштыже Тудо тендам кӱшкӧ шогалта.
7 Кеч-могай тургыжланымашдам Юмылан ӱшанен пуыза: Тудо тендан верч тырша.
8 Айык шонымашан лийза, шекланен шогыза: тендан ваштареш шогышыда, диавол, ырлыше лев семын, кӧм нелаш кычалын, коштеш.
9 Пеҥгыде ӱшанымаш дене тудын ваштареш шогалза. Те паледа: тендан иза-шольыда-влаклан уло тӱняште тыгаяк орланымашым чыташ логалеш.
10 А Христос Иисус дене ушнен шогымаште мемнам Шкенжын курымашлык чапышкыже ӱжшӧ чыла порылыкын Юмыжо, кӱчык жап орлыкым чытымекыда, тек тендам тӧрлата, чоткыдемда, вияҥда да пеҥгыдемда.
11 Тудлан куат да вий курым-курымеш лийже. Аминь.
12 Мый тыланда Силуан гоч кӱчыкын возышым, тудым ӱшанле изалан шотлем. Мый тендам кумылаҥдынем да, тидыже Юмын чын порылыкшо манын, таныклынем ыле. Тиде порылыкышто те пеҥгыдын шогеда.
13 Тендан дене пырля ойырен налме Вавилон черке, тыгак Марк эргым тыланда саламым колтат.
14 Икте-весыдам йӧратымаш шупшалме дене саламлыза. Тыланда, Христос Иисус дене ушнен шогышо-влаклан, чылалан тыныслык лийже. Аминь.
СВЯТОЙ АПОСТОЛ ПЕТРЫН УЛО ЧЕРКЫЛАН КОЛТЫМО КОКЫМШО СЕРЫШЫЖЕ
1 ГЛАВА
1-2 Саламлымаш. 3-15 Юмын ӱжмыж дене келшыше илыш. 16-21 Христос нерген пророкла ойлымын чын улмыжо.
1 Иисус Христосын тарзыже да Апостолжо Симон-Петр деч – мемнан Юмынан да Утарыше Иисус Христосын чын улмышт гоч шкенан ӱшанымашна гай шергакан ӱшанымашым налше-влаклан.
2 Юмо ден Господьна Христос Иисусым палыме гоч тек тыланда порылык да тыныслык шукемыт.
3 Мемнам шке чапше да моткоч кугу порылыкшо дене Ӱжшым палыме гоч Тудын пылпомышсо кӱдыратле куатше илышлан да Юмым пагален илымылан чыла кӱлешым мыланна пӧлеклен.
4 Шке чапше да кугу порылыкшо гоч Тудо мыланна кугу да шергакан сӧрымаш-влакым пӧлеклен. Нине сӧрымаш-влак дене те, сутланымашлан кӧра тӱняште озаланыше локтылалтмаш деч куржын, Юмын гай шӱм-чонан лийын кертыда.
5 Санденак, уло вийын тыршен, ӱшанымаштыда порылыкым ончыктыза, порылыкышто – шинчымашым,
6 шинчымаште – шкем кучен моштымым, шкем кучен моштымаште – чытымым, чытымаште – Юмым пагалымым,
7 Юмым пагалымаште – иза-шольо-влакым жаплымым, иза-шольо-влакым жаплымаште – йӧратымашым.
8 Чыла тиде тендан уло да шукем шога гын, тугеже мемнан Господьна Иисус Христосым палымаште пашадыме огыда лий да саска деч посна огыда код.
9 А кӧн тиде уке, тудо сокыр, торашке уждымо, шкенжым ончычсо языкше деч эрнымым монден.
10 Сандене, иза-шольо-влак, шкендам ӱжмым да ойырен налмым пеҥгыдемдаш эшеат виян тыршыза. Тидым ыштеда гын, те нигунам огыда шӱртньӧ,
11 тыге тыланда мемнан Господьна да Утарышына Иисус Христосын курымашлык Кугыжанышкыже омса кумдан почылтеш.
12 Садланак, те тидым паледа да тендан деке шушо чынеш пеҥгыдемдыме улыда гынат, тидын нерген мый тыланда шарныктымым ом чарне.
13 А тиде капыште эше кунар лиям, тендам шарныктымаш дене помыжалтарымым чынлан шотлем.
14 Тиде капем мый дечем вашке ӧрдыжкӧ кораҥдышашым палем. Тидым мылам мемнан Господьна Иисус Христос увертарен.
15 Тиде илыш гыч кайымем деч варат те чыла тидым эре шарныза манын, мый тыршаш тӱҥалам.
16 Господьна Иисус Христосын куатше да толмыжо дене тендам палдарымына годым ме чоян чоҥымо йомаклан эҥертен огынал: Тудын кӱдыратле улмыжым ме шкеак ужынна.
17 Тудлан пеш кугу чап деч «Тиде Мыйын йӧратыме Эргым, Тудын дене Мыйын поро кумылем» манын каласыме йӱк шоктымо годым Тудыжо Юмо Ача деч пагалымашым да чапым налын.
18 Тудын дене пырля святой курыкышто лиймына годым пылпомыш гыч йоҥалтше тиде йӱкым ме шке колынна.
19 Тыгеракын, пророк-влакын шомакыштлан ме эшеат пеҥгыдын ӱшанен кертына. Ӱжара волгалташ тӱҥалмешке да шӱмыштыда эрденысе шӱдыр нӧлталтмешке, пычкемыш верыште йолгышо лампе деке мелын лийме семын тиде шомак велке мелын лийыда гын, те сайын ыштеда.
20 Те эн ондак теве мом палышаш улыда: Возымаште пророк-влакын ик ойлымыштымат нигӧ шкевуя умылтарен ок керт.
21 Вет пророкла ойлымаш нигунам айдемын эрыкше506 почеш лектын огыл, а Святой Шӱлыш кумылаҥдыме почеш Юмын святой еҥже-влак шомакым ойленыт.
2 ГЛАВА
1-22 Шояк туныктышо-влак.
1 Израиль калык коклаште шояк пророк-влакат лийыныт, тыгак тендан коклаштат шояк туныктышо-влак лектыт. Нуно пытымашке наҥгайыше шояк туныктымашым кондат да шкеныштымат тӱлен налше Господь деч кораҥыт, тидын дене шке ӱмбакышт вашке пытымашым кондат.
2 Шукышт нунын пужлымаш корнышт дене каят, да тидлан кӧра чынын корныжо мыскылымаште лиеш.
3 Опкын улмыштлан кӧра нуно шоякым ойлымо дене тендан кӱшеш илаш тӱҥалыт. Нунылан суд пунчал шукертак ямде, пытымашышт ок нере.
4 Юмо языкыш пурышо суксо-влакым чаманен огыл, а пычкемышын шинчырже дене кылден, нуным тамыкыш сӱмыралын да суд кече марте орландарен оролаш пуэн.
5 Тошто тӱнямат Юмо чаманен огыл, Юмым пагалыдыме-влакын тӱняшт ӱмбаке вӱд ташлымашым колтен. Но чын илыме верч ойлышо Нойын ешыжым – кандаш чоным – арален коден.
6 Содом ден Гоморра ола-влакым Тудо пытараш судитлен да ломыжыш савырен, нине ола-влакым шалатыме дене Юмым пагалыдыме ончыкылык еҥ-влаклан шижтарен,
7 а шотдымо-влакын пужлен илымышт дене йӧсланыше Лотым, чын ыштыше еҥым, утарен.
8 Вет нунын коклаште илымыж годым тиде чын ыштыше еҥ закондымылыкым ыштымыштым ужын-колын, да тудын чыным йӧратыше чонжо кече еда орланен.
9 Господь чыла тидым ыштен гын, Юмым пагалыше-влакым тергымаш деч кузе утараш Тудо пала да, закондымылыкым ыштыше-влакым осал пашашт верч мутым кучаш шогалташ манын, суд кечылан оролымаште кузе кучаш, шинча.
10 Кап ден чонысо шакше сутланымаш почеш кайыше да властьым пагалыдыме-влаклан суд поснак пеҥгыде лиеш.
11 Нунын деч кугурак вий-куатан Суксо-влакат Господь ончылно нуным мыскылыше мут дене титаканыш огыт лук, но нине торжа да ӱскырт еҥ-влак чапланыше Суксо-влакым мыскылаш огыт лӱд.
12 Тыгай еҥ-влак мом огыт пале, тудым мыскылат. Нуно пӱртӱс палемдыме почеш илыше, кучалташ да пытаралташ шочшо умылыдымо янлык гай улыт да нине янлык-влак семынак пытарыме лийыт.
13 Закондымылыкыштлан нунылан тӱлалтеш. Кечывал кечын шерыштым темымым ракатланымылан шотлат, тендан дене пырля кочмышт-йӱмышт годым нине лавыра гай намысле еҥ-влак ондалымышт дене ракатланат.
14 Шинчаштышт яжарланымаш да чарныдыме язык веле, пеҥгыдем шудымо чоным кучат, шӱмышт опкынланымашлан тунемын, нуно каргымашын икшывыж-влак улыт.
15 Вияш корным коден, нуно йомыныт, Восорын Валаам эргыжын корныж дене каеныт, тудыжо чын огыл пашалан тӱлымым йӧратен,
16 но закондымылыкым ыштымыжлан тудым шылталыме: ойлен кертдыме осел, айдеме йӱк дене ойлен, пророкын ушдымылыкшым чарен шогалтен.
17 Нине еҥ-влак вӱддымӧ памаш, тӱтан мардеж поктылмо шем пыл улыт. Нунылан курымашлык тӱвыт пычкемышым ямдылыме.
18 Вет кугешнылме яра мутым ойлыштын, нуно кап ден чонын сутланымыже, пужлымыжо дене тугай еҥ-влакым оптышыш кучат, могайышт шояште илыше-влак деч пыкше гына утлаш тӱҥалыныт.
19 Шкешт шӱймашын кулжо улыт гынат, нунылан эрыкым сӧрат. Вет кӧлан сеҥалтынат, тудын кулжо улат.
20 Мемнан Господьна да Утарышына Иисус Христосым палыме гоч тиде тӱнясе лавыра деч утлымеке, тушан угыч варнат да сеҥалтыт гын, тугеже мучаште нунылан тӱҥалтыш годымсышт деч ударак лиеш.
21 Чын ыштымаш корным пален налме да нунылан пуымо святой кӱштымаш деч мӧҥгеш савырныме олмеш чын ыштымаш корным огыт пале гын, нунылан сайрак ыле.
22 Нунын дене чын калыкмутышто ойлымо семын лийын: «Пий шке укшинчышыж деке пӧртылеш»,507 да «Мушмо сӧсна лавыраште пӧрдалеш».
3 ГЛАВА
1-18 Иисус Христос кокымшо гана толеш.
1 Йӧратымем-влак, ынде кокымшо серышым тыланда возем, нине серышлаште шке шарныктымем дене тендан кӧргыштӧ яндар шонымашым помыжалтарынем.
2 Святой пророк-влакын ондак ойлымо шомакыштым да Господьын, Утарышын, тендан Апостолда-влак гоч пуымо кӱштымыжым шарныза шонем.
3 Эн ондак тидым палыза: пытартыш кечылаште шке сутланымышт почеш илыше, мыскылен воштылшо-влак толыт
4 да ойлат: «Тудын толаш сӧрымыжӧ кушто? Вет ачана-влак ӱмырым шуктеныт, но, тӱням ыштыме деч тӱҥалын, кузе лийын, чылажат тугак кодеш».
5 Вӱд гыч да вӱд дене ыштыме кавам да мландым тӱҥалтыште Юмын шомак дене ыштымым нуно мондаш шонат.
6 Вӱд денак, ташлыме дене, тунамсе тӱня пытаралтын.
7 А кызытсе кава ден мландым тудо шомак денак туллан арален кодымо, Юмым пагалыдыме еҥ-влакым судитлыме да пытарыме кечылан нуным саклыме.
8 Йӧратымем-влак, теве икте тендан деч шылтыме лийшаш огыл: Господьлан ик кече – тӱжем ий гай, да тӱжем ий – ик кече гай.
9 Господь юватылеш манын, южо еҥ шотла гынат, Господь сӧрымыжым шукташ ок юватыл, а мемнан шотышто чытымашым ончыкта. Иктынат пытымыжым Тудо ынеж уж, а чылан языкыштым касарыктышт да Юмо деке савырнышт манын шона.
10 А Господьын кечыже йӱдым толшо вор семын толеш, тунам кава мӱгырен йомеш, сандалыкыште чылажат чот ырен шалана, а мланде да тушто мо уло – чылажат йӱла.
11 Тыге чылажат шалана гын, тугеже тыланда, Юмын кечыжым да тудын вашкерак толын шумыжым вучышо-влаклан, святой илышыште да Юмым пагалымаште могай лияш кӱлеш!
12 Тудо кечын кава тул дене шалана да сандалыкысе чыла ужаш шокшеш лева.
13 Но Юмын сӧрымыж семын ме у кавам да у мландым вучена. Тушто чын ыштымаш илаш тӱҥалеш.
14 Сандене, йӧратымем-влак, тидым вучен, Юмын ончылно ару чонан, шылталаш лийдыме да тынысан лияш тыршыза.
15 Йӧратыме Павел изана тудлан пуымо уш-акыл дене тыланда кузе возен, Господьнан чытымыжым утарымашлан шотлыза.
16 Тидын нерген возымыж годым Павел эре тидымак ойла. Тудын серышлаштыже южо шонымашым умылаш неле, нуныштым тунемдыме ден пеҥгыдем шудымо еҥ-влак моло Возымаш семынак кадыртылыт, тидын дене шкеныштым пытымашке шуктат.
17 Тугеже те, йӧратымем-влак, тидым ончылгоч паледа гын, шекланыза. Закондымо-влакын йоҥылыш корнышт тендам шкеж деке ынже шупшыл, те пеҥгыде негызда деч ида кораҥ.
18 Мемнан Господьна да Утарышына Иисус Христосын порылыкыштыжо да Тудым пален шогымаште кушкын толза. Тудлан кызытат, курым-курымаш кечынат эре чап лийже! Аминь.
СВЯТОЙ АПОСТОЛ ИОАНН БОГОСЛОВЫН УЛО ЧЕРКЫЛАН КОЛТЫМО ИКЫМШЕ СЕРЫШЫЖЕ
1 ГЛАВА
1-4 Илыш Шомак. 5 – 2:2 Юмо дене ушнен шогышо еҥ языкым ыштышаш огыл.
1 Мо тӱҥалтыш гычак улмаш, мом ме колынна, мом шке шинча дене ужынна, мом онченна да кидна дене шижынна, тудын нерген, илыш Шомак нерген, увертарена.
2 Илыш толын, ме тудым ужынна, тудын нерген таныклена да тыланда курымаш илышым увертарена. Тудо Ача дене улмаш да мемнан деке толын.
3 Теат мемнан дене ушнен шогыза манын, мом ме ужынна да колынна, тыланда увертарена. А ме Ача дене да Тудын Эргыже Иисус Христос дене ушнен шогена.
4 Тендан куанда тичмаш лийже манын, ме тидым тыланда возена.
5 Теве тиде уверым ме Тудын деч колынна да тыланда увертарена: Юмо – волгыдо, Тудын нимогай пычкемышыже уке.
6 Тудын дене ушнен шогена манын ойлена да пычкемыште коштына гын, ме шойыштына, чын почеш огына ыште.
7 Но Юмо волгыдышто улмо семын меат волгыдышто коштына гын, тыгеже икте-весына дене ушнымо кыл уло да Тудын Эргыжын, Иисус Христосын, Вӱржӧ мемнам кеч-могай язык дечат эрыкта.
8 Языкна уке манын ойлена гын, ме шкенам шке ондалена, да мемнан чоныштына чын уке.
9 Ме шкенан языкнам почын каласена гын, Юмо, ӱшанле да чын улешат, мемнан языкнам кудалта да мемнам кеч-могай чын огыл деч эрыкта.
10 Языкым ыштен огынал манын ойлена гын, Тудым шояче семын ончыктена, да мемнан чоныштына Тудын шомакше уке.
2 ГЛАВА
3-11 Юмым палыше Тудым колыштеш. 12-17 Юмым палыше айдеме тӱням йӧратышаш огыл. 18-29 Антихристын толмыжо.
1 Икшывем-влак, те языкым ида ыште манын, тидым тыланда возем. А иктаж-кӧ языкым ышта гын, Ача ончылно арален ойлышына уло: чын ыштыше Иисус Христос.
2 Тудо – сӧрасымашым ышташлан мемнан языкна верч пуымо жертве, да Тудым мемнан языкна верч веле огыл, а уло тӱнян языкше верч жертвылан кондымо.
3 А Юмым пален налмынам ме теве кушеч ужына: Тудын кӱштымыжым шуктена гын, Тудым палена.
4 Мый Тудым палем манын, кӧ ойла да кӱштымыжым ок шукто, тудо – шояче, тудын чоныштыжо чын уке.
5 А кӧ Юмын шомакшым шукта, тудын шӱмыштыжӧ Юмын йӧратымыже чынжымак тичмашлыкыш шуын. Юмо дене ушнен шогымынам ме тышечын палена.
6 Кӧ Тудын дене ушнен шогем манын ойла, тудо шкежат Христос илыме семынак илышаш.
7 Йӧратымем-влак, тыланда у кӱштымашым огыл, а тошто кӱштымашым возем. Тудым тыланда тӱҥалтыштак пуымо: тиде тошто кӱштымаш – тӱҥалтыштак тендан колмо шомакда.
8 Туге гынат мый тыланда у кӱштымашым возем, тидын чынже Христос гоч да тендан гоч коеш, вет пычкемыш йомеш, а ынде чын волгыдо волгалтара.
9 Кӧ волгыдышто улам манын ойла, а иза-шольыжым ужмыжо ок шу, тудо але марте пычкемышыште,
10 а кӧ иза-шольыжым йӧрата, волгыдышто ила, да шӱртньымашке кондышо тудын нимо уке.
11 А кӧ шке иза-шольыжым ужмышудымо, тудо пычкемыште ила, пычкемышыште коштеш да кушко кайымыжым ок пале: пычкемыш тудын шинчажым сокырым ыштен.
12 Тыланда возем, икшыве-влак: Тудын лӱмжылан кӧра Юмо тендан языкдам кудалтен.
13 Тыланда возем, ача-влак: те тӱҥалтыш гычак Улшым пален налында. Тыланда возем, рвезе-влак: те осалын озажым сеҥенда. Мый тыланда возем, йоча-влак: те Ачам пален налында.
14 Тыланда возенам, ача-влак: те Тӱҥалтышдымым508 пален налында. Тыланда возенам, рвезе-влак: те виян улыда, Юмын шомакше тендан чоныштыда кодеш, да те осалын озажым сеҥенда.
15 Тӱням ида йӧрате, мо тӱняште уло, тудымат ида йӧрате. Кӧ тӱням йӧрата гын, тудын чоныштыжо Ачан йӧратымашыже уке.
16 Чыла, мо тӱняште уло: кап ден чонын сутланымыже, шинчан сутланымыже да илышысе кугешнымаш – Ача деч огыл, а тиде тӱня деч.
17 Тӱнят, тӱнясе сутланымашат йомыт, а Юмын эрыкшым509 шуктышо курым-курымеш кодеш.
18 Икшывем-влак, пытартыш жап лишемеш. Антихрист толеш манын, те колында, да ынде шуко антихрист лектын. Пытартыш жап лишеммым тышеч палена.
19 Нуно мемнан кокла гыч лектыныт, но мемнан лийын огытыл. Нуно мемнан лийыт ыле гын, мемнан дене кодыт ыле. Но чылан огыл мемнан улыт. Тиде палыме лийже манын, нуно лектыныт.
20 А те Святой деч шӱрымашым налында да чыла паледа.
21 Чыным огыда пале манын огыл мый тыланда возенам, а те чыным паледа да нимогай шоят чын деч огыл улмым умыледа, садлан возенам.
22 Кӧ шояче? Иисусым «Христос огыл» манше огыл мо? Тудо – антихрист, Ачамат, Эргымат йӧрдымыш луктын ойлышо.
23 Кӧ Эргым йӧрдымыш луктын ойла, тудын Ачажат уке, а кӧ Эргылан ӱшанымыжым почын ойла, тудын Ачажат уло.
24 Мом те тӱҥалтыш гычак колында, тидак тендан дене ушнен шогыжо. Мом те тӱҥалтыш гычак колында, тидак тендан дене ушнен шога гын, тугеже теат Эрге да Ача дене ушнен шогеда.
25 А Тудын мыланна пуымо сӧрымашыже теве тиде: курымашлык илыш.
26 Тидым мый тендам йоҥылышыш пурташ шонышо-влак нерген возенам.
27 А тендан нерген ойлаш гын, тиде шӱрымашак тендан дене ушнен шога, да тендам иктаж-кӧн туныктымыжын кӱлешыже уке. Тудын шӱрымашыже тендам чыла нерген туныкта, тудыжо чын, шоя огыл. Тудын шӱрымашыже туныктымо семынак ыштыза: тидын дене ушнен шогыза510.
28 Тугеже, Тудын толмыж годым мыланна лӱдаш огыл да, толмекыже, Тудын ончылно вожылаш огыл манын, икшывем-влак, Христос дене ушнен шогыза.
29 Христосын чын улмыжым паледа гын, чын ыштыше кеч-могай айдемынат Тудын деч шочмыжым паледа.
3 ГЛАВА
1-3 Юмын икшывыж-влак. 4-10 Юмын икшыве языкым ок ыштыл. 11-17 Икте-весым йӧратымаш. 18-24 Юмын ончылно лӱддымӧ лиймаш.
1 Ача могай йӧратымашым мыланна пуэн, ончалза: мемнам Юмын икшывыже-влак маныт, да ме тыгай улына. Сандене тӱня мемнам ок пале, вет Тудымат пален огыл.
2 Йӧратымем-влак, ме ынде Юмын икшывыже улына, но могай лийшашнам але почмо огыл. Ме палена веле: кунам тиде почылтеш, Тудын гай лийына, вет могай улеш, Тудым тугайым ужына.
3 Тудлан тыгай ӱшаным пыштыше кеч-кӧат, Тудын семынак ару лияш манын, шкенжым эрыкта.
4 Языкым ыштыше кажне еҥ закондымылык корныш шогалеш, да язык – закондымылык.
5 Но те паледа: Христос мемнан языкнам Шке ӱмбакыже налаш толын, да Тудын языкше уке.
6 Тудын дене ушнен шогышо еҥ языкым ок ыште. Языкым ыштыше еҥ Тудым ужын огыл да Тудым пален налын огыл.
7 Икшывем-влак, тек нигӧат тендам ок ондале: кӧ чын ышта, Тудын семынак – чын.
8 А языкым ыштыше – диавол деч, вет диавол тӱҥалтыш гычак языкым ышта. Диаволын пашажым шалаташ манынак, Юмын Эргыже тӱняшке толын.
9 Юмо деч шочшо иктат языкым ок ыште, вет Юмын илыш нӧшмыжӧ тудын дене кодеш, да тыгай айдеме языкым ыштен ок керт, вет тудо Юмо деч шочын.
10 Кӧ Юмын, а кӧ диаволын икшывыже, тыге палаш лиеш. Кӧ чын ок ыште – Юмо деч огыл, тыгак иза-шольыжым йӧратыдыме еҥат Юмо деч огыл.
11 Теве тиде уверым те тӱҥалтыш гычак колында: ме икте-весынам йӧратышаш улына.
12 Ме Каин гай лийшаш огынал. Тудо осал деч лийын да шке шольыжым пуштын. А молан тудым пуштын? Теве молан: шкенжын пашаже осал улмаш, а шольыжын – чын.
13 Иза-шольым-влак, тӱня тендам ужмышудымо гын, ида ӧр.
14 Ме колымаш гыч илышыш куснымынам палена, вет ме иза-шольо-влакым йӧратена. Кӧ иза-шольым ок йӧрате, тудо колымаште кодеш.
15 Иза-шольыжым ужмышудымо кажне еҥ айдемым пуштшо улеш. А те паледа: айдемым пуштшын иктынат шке кӧргыштыжӧ эрелан кодшо курымаш илышыже уке.
16 Мо тугай йӧратымаш, теве кушеч ме пален налынна: Христос мемнан верч шке чонжым пуэн. Меат иза-шольо-влак верч чоннам пуышаш улына.
17 Тиде тӱняште улан илыше айдеме шке иза-шольыжын ситыдымашым чытымыштым ужеш да шӱмжым нунын деч тӱкылымаште куча гын, кузе тудын чонышто Юмын йӧратымашыже кодын кертеш?
18 Икшывем-влак, ме мут да ойлымо дене огыл йӧратышаш улына, мемнан йӧратымашна чын лийшаш да мом ыштымына гоч койшаш.
19 Теве тыге ме чын деч улмынам палена да Юмын ончылно шӱмнам лыпландарен кертына,
20 вет шӱмна мемнам титаканыш луктеш гынат, Юмо шӱмна деч кугу да чыла пала.
21 Йӧратымем-влак, шӱмна мемнам титаканыш ок лук гын, Юмо деке мияш огына лӱд,
22 да мом гына огына йод, Тудын деч чыла налына, вет кӱштымыжым шуктена да, Тудлан мо келша, тудым ыштена.
23 А кӱштымашыже тыгай: ме Тудын Эргыжын, Иисус Христосын, лӱмжылан ӱшанышаш да Тудын кӱштымыжӧ семын икте-весынам йӧратышаш улына.
24 А кӧ Юмын кӱштымыжым шукта, тудо Юмо дене ушнен шога, а Юмо тудын дене. Тудын мемнан дене ушнен шогымыжым мыланна пуымо Шӱлышыж гыч палена.
4 ГЛАВА
1-6 Чынын шӱлышыжӧ ден шоян шӱлышыжӧ. 7 – 5:5 Юмын йӧратымыже.
1 Йӧратымем-влак, чыла шӱлышлан ида ӱшане, Юмо деч улыт мо манын, шӱлыш-влакым тергыза, вет тӱняшке шояк пророк шуко лектын.
2 Юмын Шӱлышым [да ондалымаш шӱлышым] тыге паледа: Иисус Христос тӱняшке толын да кап дене илен манын почын ойлышо кажне шӱлыш – Юмо деч,
3 а Иисус Христосын тӱняшке толмыжым да кап дене илымыжым почын ойлыдымо кеч-могай шӱлышат Юмо деч огыл, тиде антихристын шӱлышыжӧ. Тыгай шӱлыш толеш манын, те колында, да тудо ынде тӱняште.
4 Икшывем-влак, те Юмо деч улыда да шояк пророк-влакым сеҥенда, вет тендан дене Улшыжо – тӱня дене улшо деч кугу.
5 Нуно тӱня деч улыт, сандене ойлымыштат тиде тӱня деч, да тӱня нуным колыштеш.
6 А ме Юмо деч улына. Юмым палыше мемнам колыштеш, а кӧ Юмо деч огыл, тудо мемнам ок кол. Тыге ме чынын шӱлышыжым да шоян шӱлышыжым палена.
7 Йӧратымем-влак, икте-весынам йӧратышаш улына, вет йӧратымаш – Юмо деч, йӧратыше кеч-могай еҥ Юмо деч шочын да Юмым пала.
8 Кӧ ок йӧрате, Юмым ок пале, вет Юмо – тиде йӧратымаш.
9 Юмын мемнам йӧратымыже теве кузе почылтын: Ик Шкет Эргыже гоч мыланна илышым пуаш манын, Юмо Тудым тӱняшке колтен.
10 Йӧратымашыже теве кушто: ме огыл Юмым йӧраташ тӱҥалынна, но Тудо мемнам йӧратен да сӧрасымашым пуышо жертвылан мемнан языкна верч шке Эргыжым колтен.
11 Йӧратымем-влак, Юмо мемнам тыге йӧратен гын, меат икте-весынам йӧратышаш улына.
12 Юмым нигӧ нигунам ужын огыл, но ме икте-весынам йӧратена гын, Юмо мемнан дене ушнен шога, да Тудын йӧратымашыже мемнан дене тичмаш лиеш.
13 Ме Тудын дене ушнен илена да Тудо мемнан дене ушнен шога манын, тыге палена: Юмо мыланна шке Шӱлышыж гыч пуэн.
14 Ача Эргым тӱням Утарыше лияш колтен манын, ме ужынна да таныклена.
15 Иисус – Юмын Эрге манын ӱшанымыжым кӧ почын ойла, тудын дене Юмо ушнен шога, а тудо – Юмо дене.
16 Юмо мемнам могай йӧратымаш дене йӧратымым пален налынна да тидлан ӱшанаш тӱҥалынна. Юмо – тиде йӧратымаш, йӧратымаште илыше айдеме Юмо дене ушнен шога, да Юмо тудын дене ушнен шога.
17 Йӧратымаш мемнан шӱмыштӧ теве тыгай тичмашлыкыш шуын: суд кечын ме огына лӱд, вет кузе Иисус тиде тӱняште, тугак меат тиде тӱняште улына.
18 Йӧратымаште лӱдмаш уке, а тичмаш йӧратымаш лӱдмашым поктен луктеш, вет лӱдмаште орланымаш уло. Лӱдшӧ еҥ йӧратымаште тичмашлыкыш шуын огыл.
19 Юмо мемнам ончычак йӧратен, садлан ме Тудым йӧратена.
20 Иктаж-кӧ «Юмым йӧратем» манеш да иза-шольыжым ужмыжо ок шу гын, тудо шояче. Вет кӧ шке ужмо иза-шольыжым ок йӧрате, ужаш лийдыме Юмым кузе йӧратен кертеш?
21 Юмын пуымо тыгай кӱштымашна уло: Юмым йӧратыше шке иза-шольыжымат йӧратышаш.
5 ГЛАВА
6-12 Иисус Христос нерген таныклымаш. 13-21 Пытартыш каҥаш-влак.
1 Иисусын Христос улмыжлан ӱшаныше кажне еҥ Юмо деч шочын, да Шочыктышым йӧратыше кажне еҥ Тудын деч Шочшымат йӧрата.
2 Ме Юмын икшывыж-влакым йӧратымынам теве кушеч палена: ме Юмым йӧратена да Тудын кӱштымыжым шуктена.
3 Юмым йӧратымаш Тудын кӱштымыжым шуктымаш лиеш, а кӱштымыжӧ неле огыл,
4 вет Юмо деч шочшо кажныже тӱням сеҥа. Тӱням сеҥыше сеҥымаш – тиде мемнан ӱшанымашна.
5 Кӧ тӱням сеҥа? Иисус – Юмын Эргыже манын ӱшаныше огыл мо?
6 Вӱд, вӱр да Шӱлыш дене толшыжо – тиде Иисус Христос. Тудо вӱд дене гына огыл, а вӱд да вӱр дене толын. А таныклышыже – тиде Шӱлыш, вет Шӱлыш – тиде чын.
7 Пылпомышто кум таныклыше уло: Ача, Шомак да Святой Шӱлыш, да нине кумыт икте улыт.
8 Мланде ӱмбалне кум таныклыше уло: Шӱлыш, вӱд да вӱр, да нине кумыт иктымак ойлат.
9 Ме айдемынат таныклымыжлан ӱшанена, но Юмын таныклымыже утларак кугу, а тиде – Юмын таныклымыже, тыге Тудо шке Эргыж нерген таныклен.
10 Юмын Эргылан ӱшанышын тиде таныклымаш шке чоныштыжо уло. А Юмылан ӱшаныдыме Тудым пуйто шояче манын ончыкта, вет Юмын шке Эргыж нерген таныклымыжлан ок ӱшане.
11 Таныклымыже теве мо: Юмо мыланна курымашлык илышым пуэн, да тиде илышыже – Тудын Эргыж дене ушнымаште.
12 Кӧн Юмын Эргыже уло, тудын илышыжат уло, а кӧн Юмын Эргыже уке, тудын илышыжат уке.
13 Юмын Эргыжлан ӱшанымыланда кӧра тендан курымашлык илышда улмым палыза манын, мый тидым тыланда, Юмын Эргын лӱмжылан ӱшаныше-влаклан, возенам.
14 Юмын ончылно теве могай ӱшанымашна уло: Тудын эрыкше511 почеш кунам ме иктаж-мом йодына, Юмо мемнам колеш.
15 Ме мом гына огына йод, Тудо мемнам колеш манын палена гын, тугеже ме мом Тудын деч йодына, йодмынам налына манынат палена.
16 Кӧ иза-шольыжын язык ыштымыжым ужеш, а языкше колымашке наҥгайыше огыл гын, тек кумалеш, да Юмо тудлан илышым конда. Тидым колымашке наҥгайыдыме языкым ыштыше-влак нерген ойлем. Колымашке наҥгайыше языкат уло, тиде язык верч юмылтыжо манын ом ойло.
17 Кеч-могай чын огылат – язык, но колымашке наҥгайыдыме языкат уло.
18 Ме палена: Юмо деч шочшо еҥ нигӧат языкым ок ыште, а Юмо деч шочшо шкенжым арала, да осал тудын деке ок тӱкнӧ.
19 Ме Юмо деч улмынам да уло тӱня осалын кид йымалныже улмым палена.
20 А тыгак палена: Юмын Эрге толын да мыланна чын Юмым пален налашлан [волгыдым да] шонен моштымашым пуэн, да ме Тудын дене да Иисус Христос Эргыж дене ушнен илена. Тудо чын Юмо да курымашлык илыш.
21 Икшыве-влак, шкендам шояк юмо деч аралыза. Аминь.
СВЯТОЙ АПОСТОЛ ИОАНН БОГОСЛОВЫН УЛО ЧЕРКЫЛАН КОЛТЫМО КОКЫМШО СЕРЫШЫЖЕ
1 ГЛАВА
1-3 Саламлымаш. 4-11 Чын да йӧратымаш. 12-13 Чеверласымаш.
1 Старец деч – Юмын ойырен налме госпожалан да тудын икшывыж-влаклан512. Мемнан дене ушнен шогышо,
2 мемнан дене курымеш лийшаш чынлан кӧра мый тендам чын дене йӧратем, да мый веле огыл, а чыным пален налше-влак чылан йӧратат.
3 Тек Юмо Ача да Ачан Эргыже Господь Иисус Христос деч порылык, чаманымаш да тыныслык тендан пелен чын да йӧратымаш дене лиеш.
4 Ачан мыланна кӱштымыж дене чын почеш илыше-влакым тыйын икшывет-влак коклаште ужмемлан пешак куанышым.
5 А ынде тыйым, госпожа, йодам: икте-весынам йӧратышаш улына; мыйын возымо тиде кӱштымашем у огыл, тудым мыланна тӱҥалтыштак пуымо,
6 а йӧратымашыже Юмын кӱштымашыж почеш ыштымаш лиеш. Тидыже – тӱҥалтыш гычак колмо кӱштымашда, те тудын почеш илышаш улыда.
7 Тӱняшке ондалыше шуко лектын. Нуно Иисус Христосын тӱняшке толмыжым да кап дене илымыжым шӧрен ойлат. Тыгай еҥ-влак ондалыше да антихрист улыт.
8 Шкендам шекланыза, мемнан паша лектышнам йомдарышаш огынал, тек мыланна тичмаш суап лиеш.
9 Кӧ Христосын туныктымыжым ок кучо да тудын деч ӧрдыжкӧ кораҥеш, тыгайын Юмыжо уке. А кӧ тиде туныктымашым куча, тудын Ачат, Эргат уло.
10 Кӧ тендан деке толеш да тиде туныктымашым ок кондо гын, тудым пӧртышкыда ида пурто, тудым ида саламле.
11 Вет тудым саламлыше осал пашашкыже ушна.
12 Тыланда шуко возышашем уло, но мый тидлан кагаз ден чиям ынем кучылт, а тендан куанда тичмаш лийже манын, тендан деке мийынем да ваш шинчын мутланынем.
13 Юмын ойырен налме акатын икшывыж-влак тыланет саламым колтат. Аминь.
СВЯТОЙ АПОСТОЛ ИОАНН БОГОСЛОВЫН УЛО ЧЕРКЫЛАН КОЛТЫМО КУМШО СЕРЫШЫЖЕ
1 ГЛАВА
1-4 Саламлымаш. 5-8 Гаийым моктымаш. 9-12 Диотреф ден Димитрий. 13-15 Чеверласымаш.
1 Старец – йӧратыме Гаийлан. Тудым мый чынже денак йӧратем.
2 Йӧратымем, кузе кӧргӧ чонет сеҥымашке шуэш, тугак тый чыла шотыштат сеҥымашке шу да таза лий манын, кумалам.
3 Кунам иза-шольо-влак толыныт, тыйын чынлан ӱшанле улмет, чын почеш илымет нерген таныклен ойленыт, да мый пешак куанышым.
4 Икшывем-влак чын почеш илат манын колам гын, тидын деч кугу куан мылам уке.
5 Йӧратымем, иза-шольо-влаклан, йот вел гыч толшо-влакланат тый мом шуктет, чылажымат ӱшанле еҥ семын ыштет.
6 Нуно тыйын йӧратымет нерген черке погынымаш ончылно таныкленыт. Нунылан корныш ямдылалташ Юмылан келшышын полшет гын, тый поро пашам ыштет.
7 Вет Юмым палыдыме-влак деч нимом налде, нуно Христосын лӱмжылан кӧра корнышко лектыныт.
8 Мыланна нунын дене пырля чынлан ыштыше лияш манын, ме тыгай-влаклан полшышаш улына.
9 Мый черкылан возенам, но тушто ончылно лияш йӧратыше Диотреф мемнам ок вашлий.
10 Сандене, мый мием гын, могай пашам ыштымыжым шарныктем. Тудо мемнан нерген уда ойым шаркала да тидын дене ок серлаге: шкеже иза-шольо-влакым ок вашлий, вашлияш шонышо-влаклан чаракым шындылеш да черке гыч поктылеш.
11 Йӧратымем, осал семын огыл, а поро семын ыште. Кӧ порым ышта, тудо Юмо деч, а кӧ осалым ышта – Юмым ужын огыл.
12 Димитрий нерген чыланат, чын шкежат, порым гына ойлат. Меат тыгак таныклена, мемнан таныклымынан чын улмыжым те паледа.
13 Возышашем шуко уло, но чия да омыж вурго дене возымем ок шу.
14 Тыйым вашке ужам манын, ӱшанен вучем, тунам ме, ваш шинчын, мутланен кертына.
15 Тыланет тыныслык лийже. Йолташна-влак тыланет саламым колтат. Йолташна-влаклан кажныжлан посна-посна саламым каласе. Аминь.
СВЯТОЙ АПОСТОЛ ИУДАН УЛО ЧЕРКЫЛАН КОЛТЫМО СЕРЫШЫЖЕ
1 ГЛАВА
1-2 Саламлымаш. 3-16 Шояк туныктышо-влак. 17-23 Каҥаш ден сӧрвалымаш. 24-25 Юмым чапландарымаш.
1 Иисус Христосын тарзыже, Иаковын Иуда шольыжо деч –Иисус Христосын аралыме да Ача Юмын святитлыме ӱжмӧ-влаклан.
2 Тек тыланда Юмын чаманымашыже, тыныслык да йӧратымаш шукемыт.
3 Йӧратымем-влак, чыланнан утаралтмына нерген тыланда серымем пешак шуын, а кызыт тыланда возаш да святой-влаклан икана эрелан пуымо ӱшанымаш верч пеҥгыдын шогаш тендам сӧрвалаш кӱлешлан шотлем.
4 Вет шукертак судлан палемдыме да Юмым пагалыдыме еҥ-влак коклашкыда шолып пуреныт. Нунышт мемнан Юмынан порылыкшым пужлен илаш йӧным пуышо амалыш савырат, Юмо – ик шкет Кугыжа – да мемнан Иисус Христос Господьна деч кораҥыт.
5 Чыла тидым паледа гынат, тыланда ушештарынем: Господь шке калыкшым Египет мланде гыч утарен луктын, но вара нунын кокласе ӱшаныдыме-влакым пытарен.
6 Шке кӱкшӧ верыштым кучаш шоныдымо да илемыштым кодышо суксо-влакымат Юмо курымаш шинчыр дене шинчырлен да кугу суд кечылан пычкемышыште оролен куча.
7 Содом ден Гоморра да воктенысе олала нергенат шарналтыза: туштат нунын семынак яжарланаш пижыныт, пӱртӱс дене келшыдыме аташланымылан шкеныштым пуэныт. Нуным курымаш туллан судитлыме, да чылалан шижтарымаш улыт.
8 Туге гынат, лийдымашым шонкалыше нине еҥ-влакат тидын семынак капым шакшылат, нуно озаланымаш деч кораҥыт да чапланыше Суксо-влакым мыскылат.
9 Архангел Михаилат513 диавол дене мутланымыже да Моисейын капше нерген ӱчашымыже годым мыскылыме мут дене титаканыш лукташ тоштын огыл, а каласен: «Тек Господь тыйым чара».
10 Но нине еҥ-влак мом огыт пале, тудым мыскылат, а умылыдымо вольык семын пӱртӱс пуымо дене мом палат, тудын дене шкеныштым пытарат.
11 Ойго нунылан, вет Каинын корныж дене каят, оксалан верч Валаамын гай йоҥылышлан шкеныштым тӱрыс пуэныт да Корей семын ваштареш шогымыштлан кӧра пытат.
12 Кунам те, ваш-ваш йӧратен, кочкаш погынеда, нуно шем тамга гай улыт, вожылде тендан дене пырля кочкыт-йӱыт, шкенышт верч веле тыршыше кӱтӱчӧ улыт. Нуно мардеж наҥгайыме вӱддымӧ пыл, саскадыме, кок гана колышо, вожге шупшын лукмо шыже пушеҥге,
13 шке намысле пашаж дене шоҥешталтше, ажгыныше теҥыз толкын, корныштым йомдарыше, курымашлык шем пычкемышыш колтымым вучышо шӱдыр улыт.
14 Енох, Адам деч шымше, нунын нергенат пророкла ойлен: «Теве Господь тӱжемле святой Суксыж-влак дене толеш,
15 чылалан судым ышта, Юмым пагалыдыме чыла еҥым пужлымышт дене ыштыме чыла осал пашашт верч да Юмым пагалыдыме нине языкан-влакын Тудын ваштареш каласыме чыла торжа мутышт верч титаканыш луктеш».
16 Нуно ӧпкелыше, нимо денат келшыдыме улыт, Юмым пагалыде да законым пудыртылын, шке сутланымышт почеш илат, йылмышт гыч кугешнен ойлымо мут-влак лектыт, шкаланышт пайдам налашлан сайла кояш тӧчат.
17 Но те, йӧратымем-влак, мемнан Господьна Иисус Христосын Апостолжо-влакын ончык ужын ойлымыштым шарналтыза.
18 Пытартыш жапыште игылтыше-влак лектыт манын, нуно тыланда ойленыт. Тыгай-влак Юмылан тушманле сутланымашышт почеш ыштат,
19 [ик ӱшанымаш деч] шкеныштым ойырат, шке шӱм-чонышт почеш илат, шӱлышышт514 уке.
20 А те Господьна Иисус Христосын чаманымыжым да курымашлык илышым вучеда.
21 Йӧратымем-влак, кунам тидым вучеда, эн святой ӱшанымашдан негызешыже шке илышдам чоҥен, Святой Шӱлыш дене ушнен кумалын, шкендам Юмын йӧратымаштыже кучыза.
22 Иктыштым шонкаленрак чаманыза,
23 весыштым тул гыч лукмо семын лӱдын утарыза, шекланен, языкан кап дене амыргыше вургемышт дечат йыгыжген, шылталыза.
24 Тендам чын корно гыч кораҥме деч арален да шке чапше ончылан тендам шылталаш лийдымым да куанышаным шогалтен Кертшылан,
25 уш-акылан ик шкет Юмылан, Господьна Иисус Христос гоч мемнам Утарышылан, чыла жап тӱҥалме деч ончыч, кызыт да курым-курымеш чап да кӱкшыт, куат да власть лийже. Аминь.
СВЯТОЙ ИОАНН БОГОСЛОВЛАН ПОЧМАШ515
1 ГЛАВА
1-3 Ончылмут. 4-8 Саламлымаш. 9-20 Иоаннын Христосым ужмыжо.
1 Иисус Христосын почмашыже; вашке мо лийшашым шке тарзыж-влаклан ончыкташ манын, тиде почмашым Юмо Тудлан пуэн. Тудыжо чыла тидым Иоанн тарзыже деке колтымо Суксыж гоч палдарен.
2 Юмын шомакше да Иисус Христосын таныклымыж нерген, мом ужын, чылаж нерген Иоанн тыште таныклен каласкала.
3 Пророкла ойлымо тиде шомакым лудшо да тидым колыштшо-влак, тушан возымым шуктышо-влак пиалан улыт: шукталтме жап чакемын.
4 Иоанн деч Асий кундемысе шым черкылан. Кӧ уло, Кӧ лийын да Кӧ толеш, Тудын деч, Тудын престол ончылнысо шым шӱлыш деч да колышо-влак кокла гыч эн ондак ылыжше, мландӱмбалсе кугыжа-влакын онышт лийше ӱшанле таныклыше Иисус Христос деч тыланда порылык да тыныслык лийже.
5 Тудо мемнам йӧратен да шке Вӱржӧ дене языкна деч мушкын эрыктен,
6 Юмын, шке Ачажын, кугыжа ден иерейже-влакым мемнам ыштен. Тудлан курым-курымеш чап да вий лийже! Аминь.
7 Теве Тудо пыл коклаште толеш, Тудым чылан шке шинчашт дене ужыт, ужыт Тудым шуралтыше-влакат, мландӱмбалнысе чыла тукым Тудын верч ойганен шорташ тӱҥалеш. Тыгак лиеш, аминь.
8 «Мый – Альфа ден Омега,516 Тӱҥалтыш ден Мучаш улам», – ойла Господь, Тудо, Кӧ уло, Кӧ лийын да Кӧ толеш, Чылакучышо.
9 Мый, Иоанн, Иисус Христосын орлыкшым, Кугыжанышыжым да чытымашыжым тендан дене пырля налше изада, Юмын шомаклан да Иисус Христосын таныклымыжлан кӧра Патмос манын лӱмдымӧ островышто лийынам.
10 Господьын кечынже517 мыйым шӱлыш авалтен, да пуч гыч лекше гай виян йӱкым шке шеҥгелнем колынам. Тудыжо ойлен: «Мый Альфа ден Омега, Икымше ден Пытартыш улам.
11 Мом тый ужат, книгаш возо да Асийыште улшо черке-влаклан колто: Ефесыш, Смирнаш, Пергамыш, Фиатираш, Сардисыш, Филадельфийыш да Лаодикийыш».
12 Мый денем ойлышо йӱк кӧн манын, мый ончалаш савырнышым. Савырнымеке, шым шӧртньӧ светильникым да нунын коклаште Айдеме Эргыла койшым ужым.
13 Тудо подир вургемым чийыше да оҥ тураште шӧртньӧ ӱштым ӱшталше лийын.
14 Тудын вуйжо да ӱпшӧ ош меж гай, лум гай ошо, а шинчаже тулйылме гай лийыныт,
15 йолжо йолгыжшо той гай, пуйто коҥгаш шуарыме, а йӱкшӧ кугу вӱд лӱшкымӧ гай лийын.
16 Пурла кидыштыже Тудо шым шӱдырым кучен, умшаж гыч кок могырге пӱсӧ керде лектын, а шӱргыжӧ – уло вийын йолгалтше кече гай.
17 А кунам мый Тудым ужынам, йол воктекыже колышо гай камвозынам. Тудо пурла кидшым мыйын ӱмбакем пыштен да ойлен: «Ит лӱд. Мый Икымше да Пытартыш
18 да Илыше улам; Мый колышо лийынам, а теве Мый курым-курымеш илыше улам, аминь, да колымаш ден тамыкын сравочышт Мый денем.
19 Тугеже, мом ужметым, мо уло да тылеч вара мо лийшаш, возо.
20 Пурла кидыштем тыйын ужмо шым шӱдыр да шым шӧртньӧ светильник теве тидым ончыктат: шым шӱдыр – шым черкын Суксыж-влак, тыйын ужмо шым светильникше – шым черке.
2 ГЛАВА
1-7 Ефесысе черкылан серыш. 8-11 Смирнасе черкылан серыш. 12-17 Пергамысе черкылан серыш. 18-29 Фиатирасе черкылан серыш.
1 Ефесысе черкын Суксыжлан возо: ”Пурла кидыштыже шым шӱдырым Кучышо, шым шӧртньӧ светильник коклаште Коштшо тыге ойла:
2 Тыйын пашатым, тыршыметым, чытыметым да осал-влакым чытен кертдыметым палем. Апостол огытыл гынат, южышт шкеныштым апостол маныт, тый нуным тергенат да шояче улмыштым пален налынат.
3 Тый шуко чытенат, чытымашет уло, Мыйын лӱмем верч шуко пашам ыштенат да ноен отыл.
4 Но тыйын ваштареш Мыйын теве мо уло: тый икымше йӧратымашетым коденат518.
5 Тугеже мо деч торлыметым шарналте, койышетым вашталте да ончычсо пашатым ыште. Уке гын, языкетым касарыктен, Юмо деке от савырне гын, тый декет вашке мием да светильникетым верже гыч кораҥдем.
6 Но николаит-влакын519 пашаштым ужмышудымо дене тый чын ыштет. Тидыжым Мыйынат ужмем ок шу.
7 Кӧн пылышыже уло, черке-влаклан Шӱлышын мом ойлымыжым тек колеш. Сеҥышылан Мый Юмын райже покшелне шогышо илыш пушеҥге гыч кочкаш эрыкым пуэм.”
8 Смирнасе черкын Суксыжлан возо: ”Икымше да Пытартыш, колышо лийше да кызыт илыше тыге ойла:
9 Тыйын пашатым, орлыкетым, йорлылыкетым палем – туге гынат тый поян улат. Шкеныштым иудей манше-влакын тыйым кузе вурсымыштым палем, а нуно иудей огытыл, сатанан тӱшкаже улыт.
10 Мом тылат чыташ логалеш, нимо дечат ит лӱд. Теве, тендам тергаш манын, тендан кокла гыч южыштым диавол казаматыш кышка, да лу кече орлыкан лийыда. Колымаш марте ӱшанле лий, да тылат илыш вуйшӱдышым пуэм.
11 Кӧн [колышташ] пылышыже уло, черке-влаклан Шӱлышын мом ойлымыжым тек колеш. Сеҥышылан кокымшо колымаш эҥгекым ок ыште.”
12 Пергамысе черкын Суксыжлан возо: ”Кӧн кок могырге пӱсӧ кердыже уло, Тудо тыге ойла:
13 Тыйын пашатым да сатанан престолжо шогымо верыште илыметым палем. Тый Мыйын лӱмем пеҥгыдын кучет да Мыйын ӱшанле Антипа таныклышемым тендан дене, сатана илыме вереш, пуштмо годымат Мыланем ӱшаныме деч кораҥын отыл.
14 Но тыйын ваштареш ойлышашемат изиш уло: еҥет-влак коклаште Валаамын туныктымыжым кучышо-влак улыт. Тудыжо, Израиль эрге-влак шояк юмылан пуымо надырым кочкышт да яжарланышт манын, языкыш пурташ Валакым туныктен.
15 Николаит-влакын туныктымыштым кучышо-влак тыйынат улыт, тиде туныктымашым Мыйын ужмем ок шу.
16 Тыгеже, языкетым касарыктен, Юмо деке савырне. А уке гын, тый декет вашке мием да умшам гыч лекше кердем дене нунын ваштареш кредалаш тӱҥалам.
17 Кӧн [колышташ] пылышыже уло, черке-влаклан Шӱлышын мом ойлымыжым тек колеш. Сеҥышылан Мый шолыпышто кучымо манным кочкаш пуэм, тыгак тудлан ош кӱм пуэм, кӱ ӱмбалныже у лӱмым возымо, тудыжым кӱм налше деч моло нигӧ ок пале.”
18 Фиатирасе черкын Суксыжлан возо: ”Юмын Эрге – Тудын шинчаже тулйылме гай, йолжо йолгышо той гай – тыге ойла:
19 Тыйын пашатымат, йӧратымашетымат, служитлыметымат, ӱшаныметымат, чытен кертметымат палем. Кызыт тый тӱҥалмет годсо деч шукырак ыштет.
20 Но тыйын ваштареш ойлышашемат изиш уло: шкенжым пророк манше Иезавель ӱдырамашлан шке туныктымыж дене Мыйын тарзем-влакым яжарланымашке да шояк юмылан пуымо надырым кочмашке алгаштараш эрыкым тый пуэнат.
21 Мый тиде ӱдырамашлан яжарланымыж деч кораҥаш жапым пуэнам, но тудо языкше деч кораҥын огыл.
22 Сандене Мый тудым орланымаш вакшышыш кудалтем, да тудын дене яжарланыше-влакым, шке пашашт деч огыт кораҥ гын, кугу орлыкыш пуртем,
23 йочаж-влакымат колымашке шуктем. Тунам чыла черке-влак палаш тӱҥалыт: Мый шӱмым да кӧргым тергыше улам, тыланда кажныланда пашада почеш тӱлем.
24 А тыланда да Фиатирасе моло-влаклан, кӧмыт тиде ӱдырамашын туныктымыжым огыт кучо да, мом ’сатанан келгытше’ маныт, тудым пален налын огытыл, ойлем: тендан ӱмбаке вес нелытым ом пыште,
25 мо тендан уло, тудым гына Мыйын толмешкем кучыза.
26 Кӧ сеҥа да Мыйын пашам мучаш марте шуктен шога, тудлан Юмым палыдыме-влакым вуйлаташ властьым пуэм.
27 Тудо нуным кӱртньӧ тоя дене кӱташ тӱҥалеш, нуно шун ате семын шаланат. Тыгаяк властьым Мый Ача деч налынам.
28 Мый сеҥышылан эр шӱдырым520 пуэм.
29 Кӧн [колышташ] пылышыже уло, черке-влаклан Шӱлышын мом ойлымыжым тек колеш.”
3 ГЛАВА
1-6 Сардисысе черкылан серыш. 7-13 Филадельфийысе черкылан серыш. 14-22 Лаодикийысе черкылан серыш.
1 Сардисысе черкын Суксыжлан возо: ”Юмын шым шӱлышыжӧ да шым шӱдыр кӧн уло, Тудо тыге ойла: Тыйын пашатым палем. Лӱмет илышын, но шкеже колышо улат.
2 Помыжалт, мо але кодын да колымашке лишемын, тудым пеҥгыдемде. Юмем ончылно тыйын пашат тичмаш огыл манын ужынам.
3 Тугеже, мом тый налынат да колынат, тудым шарне, тидым кучо да, языкетым касарыктен, Юмо деке савырне. А шекланен от шого гын, Мый вор семын мием, да кунам тылат мут кучыкташ толам, тый от пале.
4 Но Сардисыште еҥет-влак коклаште вургемыштым амыртыдыме-влакат икмынярын улыт. Нуно Мый денем пырля ош вургеман кошташ тӱҥалыт; нуно тидлан йӧрышӧ улыт.
5 Сеҥышыже ош вургемым чия, да Мый лӱмжым илыш книга гыч ом ӱштыл, а Ачам ончылно да Тудын Суксыж-влак ончылно лӱмжым палымем нерген почын каласем.
6 Кӧн пылышыже уло, черке-влаклан Шӱлышын мом ойлымыжым тек колеш.”
7 Филадельфийысе черкын Суксыжлан возо: ”Давидын сравочшым кучышо Святой да Чын – Тудын почмыжым нигӧ ок петыре, да Тудын петырымыжым нигӧ ок поч – тыге ойла:
8 Тыйын пашатым палем. Теве тыйын ончылнет Мый омсам почынам, да нигӧ тудым петырен ок керт. Виет шагал гынат, шомакем кучен иленат да Мыйын лӱмем деч кораҥын отыл.
9 Теве Мый тыланет сатанан тӱшкаж гыч шкеныштым иудей манын лӱмдышӧ-влакым пуэм – но нуно иудей огытыл, а шойыштыт веле. Нуным тыге ыштыктем: нуно толыт, тыйын йол воктекет кумык возыт да тыйым йӧратымем пален налыт.
10 Мыйын чыташ кӱштымем тый шуктен шогенат, сандене, кунам мландӱмбалне илыше-влакым тергыме жап уло сандалыкыш толын шуэш, Мый тыйым арален кодем.
11 Вашке толам: тыйын сеҥымаш вуйшӱдышетым нигӧ ынже нал манын, мо тыйын уло, тудым пеҥгыдын кучо.
12 Сеҥышым Мый шке Юмемын храмыштыже ӱшанле меҥгым ыштем, тушечын тудыжо ынде ок лек. Тудын ӱмбалан шке Юмемын лӱмжым да Мыйын Юмемын олажын – Мыйын Юмем деч пылпомыш гыч волышо у Иерусалимын – лӱмжым да Шкемын у лӱмем возем.
13 Кӧн пылышыже уло, черке-влаклан Шӱлышын мом ойлымыжым тек колеш.”
14 Лаодикийысе черкын Суксыжлан возо: ”Чын да ӱшанле танык, Юмын чыла ыштымыжын тӱҥалтышыже, Аминь, тыге ойла:
15 Тыйын пашатым палем. Тый йӱштат, шокшат отыл. О, тый йӱштӧ але шокшо лият ыле гын!
16 Но шокшат, йӱштат отыл, а леве улат, сандене тыйым умшам гыч луктын кудалтышаш улам,
17 вет тый ойлет: ’Мый поян улам, поенам да мылам нимо ок кӱл’. Тый пиалдыме, чаманышашлык, йорло, сокыр да чара улметым от пале.
18 Тыланет ойым пуэм: поян лияш манын, тулеш эрыктыме шӧртньым Мый дечем тӱлен нал; чияш да намысле чаратым петыраш манын, Мый дечем ош вургемым нал; шинчат ужшо манын, шинчашкет эмым шӱрӧ.
19 Кӧм Мый йӧратем, чылаштымат шылталем да наказатлем. Тыгеракын, чон йӱлен тыршыше лий да, языкетым касарыктен, Юмо деке савырне.
20 Теве Мый омса воктене шогем да пералтем. Кӧ Мыйын йӱкем колеш да омсам почеш гын, тудын деке Мый пурем да тудын дене кас кочкышым ыштем, а тудо – Мый денем.
21 Сеҥышылан Мый пеленем престолышкем шинчаш эрыкым пуэм. Тугак Мыят сеҥенам да Ачам дене Тудын престолышкыжо шинчынам.
22 Кӧн пылышыже уло, черке-влаклан Шӱлыш мом ойлымым тек колеш”.»
4 ГЛАВА
1-11 Пылпомышсо престол ончылно вуйым савымаш.
1 Тылеч вара мый ужынам: теве пылпомышто почмо омса. Мыланем ондак пуч семын йоҥген ойлышо йӱк каласен: «Тышке кӱзӧ, тылеч вара мо лийшашым тыланет ончыктем».
2 Тунамак мыйым Шӱлыш авалтен. Теве пылпомышто престол шога, а престолышто – Шинчыше.
3 Шинчышыжын тӱсшӧ яспис ден сардис кӱ гай койын, престол йыр смарагдыла койшо шонанпыл лийын.
4 Тиде престол йыр коло ныл престол лийын, тушто коло ныл старец шинчымым ужынам, нуно ош вургеман лийыныт, вуйыштышт шӧртньӧ вуйшӱдыш лийын.
5 А престол деч волгенче да кӱдырчӧ да йӱк-йӱан лектыныт. Престол ончылно шым светильникыште тул йӱлен, нуно Юмын шым шӱлышыжӧ улыт.
6 А престол ончылно хрусталь гай янда теҥыз лийын. Престол покшелне да престол йыр ныл илыше шоген, нунын капыштышт чыла вере, ончылнат, шеҥгелнат, шинчашт лийын.
7 Икымшыже лев гай лийын, кокымшыжо – ӱшкыж гай, кумшыжо айдемын гай чуриян лийын, а нылымшыже – чоҥештыше пӱркыт гай.
8 Ныл илыше кокла гыч кажныжын куд шулдыржо лийын, шинчашт – уло кап мучко, кӧргыштыштат. Йӱдшӧ-кечыже чарныде ойлат: «Святой, Святой, Святой Господь Юмо, Чылакучышо! Тудо лийын, уло да толеш».
9 А кунам илыше-влак престолышто Шинчышым, курым-курымеш Илышым, чапландарат, Тудлан пагалымашым ончыктат да тауштат,
10 коло ныл старец престолышто Шинчыше ончылан кумык возеш, курым-курымеш Илышылан вуйым сава, вуйшӱдышыжым престол ончыко пышта да ойла:
11 «Господь, Тый чапымат, пагалымашымат, вийымат налаш йӧрышӧ улат: мо уло – чыла Тый ыштенат, Тыйын эрыкетлан кӧра чылажат уло да пӱралтын».521
5 ГЛАВА
1-14 Книга да Надыр Пача.
1 Престолышто Шинчышын пурла кидыштыже книгам ужынам, тудыжо кӧргыштыжат да ӱмбалныжат возыман да шым печать дене петырыме лийын.
2 Мый виян Суксым ужынам, тудо кугу йӱк дене кычкырен увертарен: «Кӧ печать-влакым кораҥдаш да книгам почаш йӧрышӧ уло?»
3 Но пылпомыштат, мланде ӱмбалнат, мланде йымалнат книгам почынат, кӧргышкыжӧ ончалынат кертше нигӧ лийын огыл.
4 Книгам почаш, кӧргышкыжӧ ончалаш да лудаш йӧрышӧ иктат лийын огылат, мый шуко шортынам.
5 Старец кокла гыч иктыже мылам ойлен: «Ит шорт. Теве Иуда тукым гыч лев, Давидын вожшо, сеҥымашке шуын. Тудо шым печатьым кораҥда да тиде книгам почеш».
6 Мый ужынам: теве престол, ныл илыше да старец-влак коклаште шӱшкылмӧ гай Пача шога, Тудо шым тӱкан да шым шинчан, нуныжо Юмын уло мланде ӱмбаке колтымо шым шӱлышыжӧ улыт.
7 Пача толын да престолышто Шинчышын пурла кидше гыч книгам налын.
8 А кунам Тудо книгам налын, ныл илыше да коло ныл старец Пача ончылан кумык возыныт. Кажныжын кӱсле да шӧртньӧ чашыже лийын, чашышт тамлын ӱпшышӧ фимиам дене темыме, тидыже – святой-влакын кумалмышт.
9 Нуно у мурым муреныт: «Тый книгам налаш да печать-влакым почаш йӧрышӧ улат, вет Тый шӱшкылмӧ лийынат, чыла йыжыҥ да йылме, калык да тукым гыч мемнам Юмылан шке Вӱрет дене тӱлен налынат.
10 Тый Юмыланна мемнам кугыжа ден иерей-влакым ыштенат, ме мланде ӱмбалне кугыжаланаш тӱҥалына».
11 Вара мый ужынам да шуко Суксын йӱкшым колынам, нуно престол, илыше-шамыч да старец-влак йыр лийыныт. Нунын чотышт – тӱжем дене, шотлен пытарыдыме.
12 Нуно виян йӱк дене ойленыт: «Шӱшкылмӧ Пача вийымат, поянлыкымат, уш-акылымат, куатымат, чапымат, пагалымашымат, моктымашымат налаш йӧрышӧ».
13 Пылпомыштат, мландӱмбалнат, мланде йымалнат, теҥызыштат Юмын пӱрымӧ-влакын522 мом ойлымыштым мый кольым. Нуно ойленыт: «Престолышто Шинчышылан да Пачалан курым-курымеш моктымаш, пагалымаш, чап да власть».
14 Вара ныл илыше каласен: «Аминь». Коло ныл старец кумык возын да курым-курымеш Илышылан вуйым савен.
6 ГЛАВА
1-17 Тӱҥалтыш куд печатьым почмаш.
1 Пачан шым печать гыч иктыжым почмыжым мый ужынам да ныл илыше гыч иктыжын кӱдырчӧ гай йӱк дене «Тол да ончал!» манын каласымыжым колынам.
2 Вара мый ужынам: теве ош имне, тудын ӱмбалне шинчышын пикш йоҥежше лийын. Тудлан вуйшӱдышым пуэныт, тудо сеҥыше семын да сеҥаш лектын.
3 А кунам Пача кокымшо печатьым почын, мый ныл илыше гыч кокымшын «Тол да ончал!» манын ойлымыжым колынам.
4 Тул гай йошкар вес имне лектын. Еҥ-влак икте-весым пуштедышт манын, тудым кушкыж шинчышылан мланде ӱмбач тыныслыкым налаш вийым пуэныт, тыгак тудлан кугу кердым пуымо.
5 А кунам Пача кумшо печатьым почын, ныл илыше гыч кумшыжын «Тол да ончал!» манын каласымыжым колынам. Теве шем имньым ужынам, тудын ӱмбалныже шинчышын кидыштыже виса лийын.
6 Ныл илыше кокла гыч лекше йӱкым колынам, тудо каласен: «Хиникс виса523 шыдаҥ ик динарийым шога, кум хиникс виса шожат – динарийымак. А олив ӱйым да йошкар аракам ит локтыл».
7 А кунам Пача нылымше печатьым почын, мый ныл илыше гыч нылымшыжын йӱкшым колынам, тудо ойлен: «Тол да ончал!»
8 Мый ужынам: теве ужар-сур имне да ӱмбалныже имнешке, тудын лӱмжӧ колымаш, почешыже тамык коштын. Тудын кид йымакыже мландын нылымше ужашыже пуалтын. Керде дене, шужымаш дене, чер дене да янлык-влак дене еҥым пуштедаш тудлан власть пуалтын.
9 А кунам Пача визымше печатьым почын, жертвенник йымалне мый Юмын шомак верч да таныклымышт верч пуштмо-влакын чоныштым ужынам.
10 Нуно виян йӱк дене кычкыреныт: «Святой да Чын Господь, эше мыняр жап Тый мланде ӱмбалне илыше-влакым от судитле да мемнан вӱрна верч ӱчым от шукто?»
11 Нунылан кажныжлан ош вургемым пуэныт. Тендан дене пырля пашам ыштыше еҥ да иза-шольо-влак кокла гыч шукыштым тендан семынак пуштыт, нунын чотышт тичмаш лиймешке, эше икмыняр жап чытыза манын, нунылан каласеныт.
12 А Пачан кудымшо печатьым почмекыже, мый ужынам: теве мланде чот чытырналтын, кече шем чоштыра куэм гайыш савырнен, тылзе вӱр гай йошкарге лийын.
13 Кушкын шудымо смоква саскам кугу мардеж рӱзен велыме семын кавасе шӱдыр-влак мланде ӱмбаке йогеныт;
14 вӱдылка книгам пӱтырымӧ семын кава чакнен йомын, чыла курык да остров-влак шке верышт гыч тарваненыт.
15 Мландӱмбалсе кугыжа, тӧра ден поян-влак, сарзывуй да виян-влак, чыла кул ден чыла эрыкан-влак мланде помыш ден курык шелше коклаш шылыныт
16 да курык ден кӱ-влаклан ойленыт: «Ӱмбакына камвочса да престолышто Шинчышын чурийже да Пачан шыдыж деч мемнам шылтыза!
17 Вет Тудын шыдыжын кугу кечыже толын, да кӧ тидым чытен шоген кертеш?»
7 ГЛАВА
1-8 Израиль калыкын печать дене палемдыме 144 тӱжем еҥже. 9-17 Престол да Пача ончылно шуко калык.
1 Тылеч вара мый ныл Суксым ужынам, нуно мландын ныл лукыштыжо шогеныт да, мландышкат, теҥызышкат, нимогай пушеҥгышкат мардеж ынже пуо манын, мландын ныл мардежшым кученыт.
2 Мый кече лекме могырым нӧлталтше да Илыше Юмын печатьшым кучышо вес Суксым ужынам. Тудо мландылан да теҥызлан эҥгекым ышташ эрыкым пуымо ныл Суксылан виян кычкыралын:
3 «Юмынан тарзыже-влакын саҥгашышт печатьым шындымешкына, мландыланат, теҥызланат, пушеҥгыланат нимогай эҥгекым ида ыште».
4 Печать дене палемдыме еҥ-влакын чотыштым кольым, тиде – шӱдӧ нылле ныл тӱжем, нуно Израиль эрге-влакын чыла тукымжо гыч лийыныт:
5 Иуда тукым гыч латкок тӱжемым печать дене палемдыме, Рувим тукым гыч – латкок тӱжемым, Гад тукым гыч – латкок тӱжемым,
6 Асир тукым гыч – латкок тӱжемым, Неффалим тукым гыч – латкок тӱжемым, Манассий тукым гыч – латкок тӱжемым,
7 Симеон тукым гыч – латкок тӱжемым, Левий тукым гыч – латкок тӱжемым, Иссахар тукым гыч – латкок тӱжемым,
8 Завулон тукым гыч – латкок тӱжемым, Иосиф тукым гыч – латкок тӱжемым, Вениамин тукым гыч – латкок тӱжемым палемдыме.
9 Тылеч вара мый ужынам: теве моткоч шуко калык, тудым нигӧ шотлен пытарен кертын огыл. Тушто чыла тӱрлӧ тукым, йыжыҥ, калык да йылме гыч еҥ-влак лийыныт. Нуно престол ончылно да Пача ончылно шогеныт, ӱмбалнышт ош вургем, кидыштышт пальме укш лийын.
10 Виян йӱк дене нуно кычкыреныт: «Престолышто шинчыше Юмына деч, да Пача деч, утарымаш толеш!»
11 Суксо-влак чылан престол, старец-влак да ныл илыше йыр шогеныт, престол ончылно кумык возыныт да Юмылан вуйым савен
12 каласеныт: «Аминь! Моктымаш, чап, уш-акыл, тауштымаш, пагалымаш, вий да пеҥгыдылык мемнан Юмыланна курым-курымеш. Аминь!»
13 Вара старец-влак кокла гыч иктыже мый дечем йодын: «Нине ош вургеман-влак кӧмыт улыт да кушеч толыныт?»
14 Мый тудлан каласенам: «Кугун пагалыме, тый палет». А тудо мылам манын: «Нине еҥ-влак пеш кугу орлык гыч толыныт, нуно вургемыштым мушкыныт да Пачан вӱржӧ дене ошемденыт.
15 Сандене нуно Юмын престолжо ончылно улыт, Тудлан храмыштыже йӱдшӧ-кечыже служитлат, да престолышто Шинчыше нунын коклаште илаш тӱҥалеш.
16 Ынде нуно огыт шужо, йӱмыштат ок шу, нуным кечат, нимогай лӱп шокшат пелташ ок тӱҥал.
17 Престол покшелнысе Пача нуным кӱта, илыше вӱд памаш деке коштыкташ тӱҥалеш, да Юмо нунын шинчашт гыч чыла шинчавӱдым ӱштылеш».
8 ГЛАВА
1-5 Шымше печатьым почмаш. 6 – 9:21 Пуч-влак.
1 А кунам Пача шымше печатьым почын, пуйто пел шагат наре пылпомышто тымык лийын.
2 Юмын ончылно шогышо шым Суксым ужынам, нунылан шым пучым пуымо.
3 Адак ик Суксо толын да, шӧртньӧ дене ыштыме тӱтырымӧ атым кучен, жертвенник ончылан шогалын. Престол ончылнысо шӧртньӧ жертвенникыш святой-влакын чыланыштын кумалмышт дене пырля надырлан пуыжо манын, тамлын ӱпшышӧ фимиамым тудлан шуко пуымо улмаш.
4 Святой-влакын кумалмышт дене пырля тамлын ӱпшышӧ фимиамын шикшыже Суксын кидше гыч Юмын ончыко нӧлталтын.
5 Вара Суксо тӱтырымӧ атым налын, тудым жертвенникысе тул дене темен да мланде ӱмбаке шуэн. Тунам йӱк-йӱан, кӱдырчӧ, волгенче лийын да мланде чытырнен.
6 Ынде шым пучым кучышо шым Суксо пуалташ ямдылалтын.
7 Икымше Суксо пучым пуалтымеке, вӱр дене варыме шолем ден тул лектыныт, да нуно мланде ӱмбаке йогеныт. Пушеҥге-влакын кумшо ужашыже да чыла ужар шудо йӱлен.
8 Кокымшо Суксо пучым пуалтымеке, пуйто тул дене йӱлышӧ кугу курык теҥызыш кудалтыме лийын. Теҥызын кумшо ужашыже вӱрыш савырнен,
9 теҥызыште илыше чонан-влакын кумшо ужашыже колен, корабль-влакын кумшо ужашыже пытен.
10 Кумшо Суксо пучым пуалтымеке, волгалтарен йӱлышӧ кугу шӱдыр кава гыч камвозын, тудо эҥер-влакын кумшо ужашыже да памаш-влак ӱмбаке возын.
11 А шӱдыржын лӱмжӧ – арымшудо. Вӱдын кумшо ужашыже арымшудо гай лийын, да вӱдлан кӧра шуко еҥ колен, вет вӱдшӧ кочо лийын.
12 Нылымше Суксо пучым пуалтымеке, кечын кумшо ужашыже, тылзын кумшо ужашыже, шӱдыр-влакын кумшо ужашышт эҥгекым чытеныт. Нунын кумшо ужашышт пычкемышалтыныт, да кечывал кечын кумшо ужашыже волгыдо лийын огыл, йӱд денат тыгак лийын.
13 Тунам мый ужынам да пылпомыш покшелне чоҥештыше Суксын виян йӱк дене ойлымыжым колынам: «Ойго, ойго, ойго мландӱмбалне илыше-влаклан ончыкыжым моло кум Суксын пучым пуалтыме йӱкышт деч!»
9 ГЛАВА
1 Визымше Суксо пучым пуалтымеке, мый кава гыч мландыш камвочшо шӱдырым ужынам, тудлан пундашдыме келгытын тавыжын сравочшым пуэныт.
2 Шӱдыржӧ пундашдыме келгытын тавыжым почын, да кугу коҥга гыч лекме семын таве гыч шикш нӧлталтын, тушеч лекше шикш дене кече ден юж вудакаҥыныт.
3 Шикш гыч мланде ӱмбаке шурнышырчык-влак лектыныт, нунылан мланде ӱмбалнысе скорпионын гай вий пуалтын.
4 Мландысе шудылан, нимогай кушкыллан да нимогай пушеҥгылан эҥгекым ынышт ыште манын, шурнышырчык-влаклан каласеныт: кӧн саҥгаштыже Юмын печатьше уке, тугай айдемылан веле эҥгекым ышташ нунылан эрык пуалтын.
5 Нунылан еҥ-влакым пуштедаш огыл, а вич тылзе орландараш эрыкым пуымо. Нунын орландарымышт скорпионын айдемым пӱшкылмыжӧ гай.
6 Тудо кечылаште еҥ-влак колымашым кычалыт, но огыт му, нуно колынешт, а колымаш нунын деч куржеш.
7 Тӱсышт дене шурнышырчык-влак сарлан ямдылыме имне гай койыныт. Вуйыштышт шӧртньыла койшо вуйшӱдыш гай улмаш, а чурийышт – айдемын гай.
8 Нунын ӱдырамаш ӱпла койшо ӱпышт лийын, а пӱйышт – левын гай.
9 Ӱмбалнышт кӱртньӧ тувыр гай аралыше тувыр лийын, шулдыр йӱкышт – шуко имне кредалмашке кудалме годым орва лӱшкымӧ гай.
10 Нунын скорпионын гай почышт лийын, почыштышт – умдо. Айдемылан вич тылзе эҥгекым ышташ властьышт улмаш.
11 Нунын кугыжашт пундашдыме келгытын суксыжо лийын, еврейла тудын лӱмжӧ Аваддон, а грекла – Аполлион, «Пытарыше».
12 Икымше ойго эртен, тылеч вара эше кок ойго толеш.
13 Кудымшо Суксо пучым пуалтымеке, Юмын ончылнысо шӧртньӧ жертвенникын ныл тӱкыж гыч мый ик йӱкым колынам.
14 Пучым кучышо кудымшо Суксылан тудо каласен: «Кугу Евфрат эҥер воктене пидын шогалтыме ныл Суксым руден колто».
15 Ныл Суксым мучыштареныт. Айдеме тукымын кумшо ужашыжым пушташ нуным тиде шагатлан, кечылан, тылзылан да ийлан ямдым кученыт.
16 А имнешке сарзе-влакын чотышт кок шӱдӧ миллион наре лийын, мый тиде чотым колынам.
17 Ужмаштем нине имне ден имнешке мылам тыге койыныт: имнешке-влак ӱмбалне тул гай йошкарге, шем-канде да киш гай нарынче тӱсан аралыше ком лийын. Имне-влакын вуйышт левын гай, нунын умшашт гыч тул, шикш да киш лектын.
18 Тиде кум азап – нунын умшашт гыч лекше тул, шикш да киш – айдеме тукымын кумшо ужашыжым пытарен.
19 Имне-влакын вийышт нунын умшаштышт да почыштышт. Почышт – кишке гай да вуян, тудын дене эҥгекым ыштеныт.
20 Еҥ-влак кокла гыч илен кодшо-влакышт, кӧмытым нине азап пуштын огыл, шке кидышт дене мом ыштеныт, тудын деч кораҥын огытыл: нуно иялан да ужынат, колынат, коштынат кертдыме шӧртньӧ, ший, той, кӱ да пу юмылан кумалмым чарнен огытыл.
21 Нуно пуштедымышт, юзыланымышт, яжарланымышт да шолыштмышт деч кораҥын огытыл.
10 ГЛАВА
1-11 Вӱдылка книгам кучышо Суксо.
1 Вара мый эше ик Суксым ужынам. Тудо кугу куатан лийын, пылпомыш гыч волен. Вургемже пыл лийын, вуй ӱмбалныже – шонанпыл, шӱргыжӧ кече гай, йолжо тул меҥге гай.
2 Кидыштыже тудо почмо книгам кучен. Пурла йолжым теҥыз ӱмбаке шынден, шолажым – мланде ӱмбаке,
3 да лев ырлыме семын виян йӱк дене кычкыралын. А кунам тудо кычкыралын, шым кӱдырчӧ кажныже шке йӱкшӧ дене ойлаш тӱҥалын.
4 Кажне шым кӱдырчӧ шке йӱкшӧ дене ойлымеке, мый возаш шонышым, но пылпомыш гыч йӱкым кольым: «Шым кӱдырчӧ мом ойлымым ит палдаре, тидым ит возо».
5 Вара теҥыз да мланде ӱмбалне шогышо мыйын ужмо Суксо кидшым пылпомыш велке нӧлталын
6 да кавам да тушто улшым, мландым да тушто улшым, теҥызым да тушто улшым Пӱрышӧ,524 курым-курымеш Илыше дене товатлен: «Ынде жап ок лий.
7 Шымше Суксын пучшо йоҥгалтме кечылаште Юмын тайныже Тудын пророк тарзыж-влаклан увертарымыж семынак шукталтеш».
8 А пылпомыш гыч мыйын колмо йӱк адак мылам каласен: «Мий, теҥыз да мланде ӱмбалне шогышо Суксын кид гычше почмо книгам нал».
9 Мый Суксо деке мийышым, книгам пуаш йодым. А тудо мылам ойлен: «Нал да коч. Тыйын кӧргыштет тудо кочым луктеш, но умшаштет мӱй гай шере лиеш».
10 Мый Суксын кидше гыч книгам нальым да кочкым, умшаштем тудо мӱй гай шере ыле, а кочмекем, кӧргыштем кочо лие.
11 А тудо мылам ойлен: «Тыланет шуко калык, тукым, йылме да кугыжа нерген адакат пророкла каласкалаш кӱлеш».
11 ГЛАВА
1-14 Кок таныклыше. 15-19 Шымше пуч.
1 Мылам пондо гай тоям пуэныт да каласеныт: «Кынел, Юмын храмжым да жертвенникшым висе, тушто кумалше-влакым шотло.
2 А храмын тӱжвал кудывечыжым ӧрдыжеш кодо, тудым ит висе, вет тудым чын Юмым палыдыме-влаклан пуымо, да нуно святой олам нылле кок тылзе тошкаш тӱҥалыт.
3 Мый кок таныклышемым колтем: нуно, чоштыра вургемым чиен, тӱжем кок шӱдӧ кудло кече пророкла каласкалаш тӱҥалыт».
4 Нунышт мландын Юмыжо ончылно шогышо кок олив пушеҥге да кок светильник улыт.
5 Нунын умшашт гыч тул лектеш да нунылан осалым ышташ шонышо тушманыштым пытара. Кӧ нунылан осалым ыштынеже гын, тудо пуштмо лийшаш.
6 Пророкла ойлымышт годым йӱр [мланде ӱмбаке] ынже йӱр манын, пылпомышым петыраш нунын властьышт уло, да шонымышт годым вӱдым вӱрыш савыраш да мландыш тӱрлӧ эҥгекым колташ властьышт уло.
7 А кунам нуно таныклымыштым мучашыш шуктат, пундашдыме келгыт гыч лекше янлык нунын ваштареш кредалаш тӱҥалеш, сеҥа да нуным пуштеш.
8 Нунын капыштым кугу ола уремеш кода, тудыжым таҥастарен ойлымо годым Содом ден Египет маныт, туштак мемнан Господьнат ыресеш пудалыме лийын.
9 Колышо капыштым тӱрлӧ калык, тукым, йылме да йыжыҥ гыч еҥ-влак кум кечат пеле ончат да нунын капыштым шӱгарыш пышташ огыт пу.
10 Мландӱмбалне илыше-влак нунын колымыштлан куанат да йывыртат, икте-весылан пӧлекым колтат, вет нине кок пророк мландӱмбалне илыше-влакым орландареныт.
11 Но кум кечат пеле гыч пророк-влакын кӧргышкышт Юмо деч илыш шӱлыш пурен, да нуно [коктынат] йол ӱмбаке кынел шогалыныт. Нуным ончышо-влакым кугу лӱдмаш авалтен.
12 Нуно пылпомыш гыч «Тышке кӱзыза» манын виян йӱкын каласымыжым колыныт. Пророк-влак пыл ӱмбалан пылпомышко кӱзеныт, а тушманышт-влак нуным онченыт.
13 Тиде жапыштак мланде виян чытырналтын, да олан луымшо ужашыже шаланен. Мланде чытырналтме дене шым тӱжем еҥ пытен, молышт моткоч чот лӱдыныт да пылпомышсо Юмым чапландареныт.
14 Кокымшо ойго эртен, теве кумшо ойго вашке толеш.
15 Шымше Суксо пучым пуалтен. Тунам пылпомышто шуко йӱк йоҥгалтын, нуно виян ойленыт: «Тӱня кугыжаныш мемнан Господьнан да Тудын Христосшын лие! Тудо курым-курымеш кугыжаланаш тӱҥалеш».
16 Юмын ончылно шке престолыштышт шинчыше коло ныл старец кумык возын да Юмылан вуйым савен
17 ойлен: «Чылакучышо Господь Юмына, Улшо, Лийше да Толшаш, Тыланет таум ыштена: Тый шке кугу куатетым налынат да кугыжаланаш тӱҥалынат.
18 Чын Юмым палыдыме-влак шыде дене темыныт, но Тыйын шыде жапет ынде толын. Колышо-влакым судитлаш, Тыйын пророк тарзет-влаклан, святой-влаклан, лӱметым лӱдын пагалыше-влаклан изиланат, кугуланат тарым пуаш да мландым пытарыше-влакым пытараш жап шуын».
19 Вара Юмын пылпомышсо храмже почылтын, да храмыштыже Тудын сугынь ковчегше койын. Волгенче волгалтын, йӱк-йӱан шоктен, кӱдырчӧ кӱдыртен, мланде чытырналтын да кугу шолем лийын.
12 ГЛАВА
1-17 Ӱдырамаш ден дракон.
1 Пылпомышто палдарыше кугу пале кончен: кече дене вӱдылалтше ӱдырамаш, йол йымалныже тылзе, а вуйыштыжо латкок шӱдыран вуйшӱдыш.
2 Ӱдырамаш нелемше улмаш, йоча ыштыме корштымаш дене орланен кычкырен.
3 Вара пылпомышто палдарыше вес пале кончен: теве шым вуян, лу тӱкан, тул гай йошкар кугу дракон, тудын вуйлаштыже шым диадим.
4 Тудын почшо кавасе шӱдыр-влакын кумшо ужашыштым ӱлыкӧ шупшылын да нуным мланде ӱмбаке йоктарен. Драконжо азам ыштыше ӱдырамаш ончылно шоген, аза шочмеке, тудым кочнеже улмаш.
5 Ӱдырамаш эрге азам ыштен, эргыже чыла калыкым кӱртньӧ тоя дене кӱтышаш. Ӱдырамашын икшывыже Юмо деке да Тудын престолжо деке налме лийын.
6 А ӱдырамаш ир мландыш куржын, тудлан тушто Юмын ямдылыме вер лийын, тушто тудым тӱжем кок шӱдӧ кудло кече пукшаш тӱҥалыт.
7 Вара пылпомышто сар тӱҥалын: Михаил да тудын Суксыж-влак дракон ӱмбаке сар дене каеныт. Дракон да тудын суксыж-влак кредалыныт,
8 но вийышт ситен огыл, нунылан пылпомышто ынде вер лийын огыл.
9 Уло сандалыкым ондалыше кугу драконым, акрет годсо кишкым, диавол да сатана манын лӱмдымым, мланде ӱмбаке сӱмырал шуэныт, тудын дене пырля суксыж-влакымат сӱмыралыныт.
10 Вара мый виян йӱкым колынам, тудо пылпомышто ойлен: «Мемнан Юмынан утарымашыже, куатше да Кугыжанышыже, Тудын Христосшын властьше ынде толын, вет мемнан иза-шольынам титаклышым, мемнан Юмына ончылно нуным йӱдшӧ-кечыже титаклышым, сӱмырал шуымо.
11 Тудым нуно Пачан вӱржӧ да шке таныклыме мутышт дене сеҥеныт, чоныштымат чаманен огытыл, колашат ямде лийыныт.
12 Тугеже, пылпомыш да тушто илыше-влак, куаныза! А мланде ӱмбалне да теҥызыште илыше-влаклан – ойго! Тендан деке диавол волен, жапше шагал улмым паленат, тудым ажгынымаш авалтен».
13 Шкенжым мланде ӱмбаке сӱмыралмым ужмеке, эрге азам ыштыше ӱдырамашым дракон поктылаш тӱҥалын.
14 Ир мландышке, палемдыме верыш, ӱдырамаш чоҥештен каен кертше манын, тудлан кугу пӱркытын кок шулдыржым пуымо: тушто, кишке деч тораште, пагыт, кок пагыт да пелпагыт525 жапыште тудо пукшымо лийшаш.
15 Ӱдырамашым йогын дене наҥгаяш манын, тудын почеш кишке умшаж гыч эҥер семын вӱдым йоктарен колтен.
16 А ӱдырамашлан мланде полшен: мланде шке умшажым почын да драконын умшаж гыч колтымо эҥерым нелын.
17 Ӱдырамашлан дракон чот сырен да тудын моло икшывыж-влак дене кредалаш каен, Юмын кӱштымыжым шуктышо, Иисус Христосын таныклымыжым кучышо моло шочшыж ваштареш кынелын.
13 ГЛАВА
1-18 Кок шучко янлык.
1 Мый теҥыз серысе ошмаш шогалынам да теҥыз гыч янлыкын лекмыжым ужынам. Тудын шым вуйжо да лу тӱкыжӧ лийын, тӱкыштыжӧ лу диадим, а вуйлаштыже – Юмым мыскылыме лӱм-влак.
2 Мыйын ужмо янлыкше барс гай лийын, а йолжо – маскан гай, умшаже – левын умшаж гай. Дракон тудлан шке вийжым, шке престолжым да кугу властьым пуэн.
3 Мый ужынам: янлыкын ик вуйжо колышаш гай сусыргышо лийын улмаш, но сусыржо паремын. Уло мланде ӧрмыж дене янлык почеш эскерен. Янлыклан властьым пуышо драконлан еҥ-влак, кумалын, вуйым савеныт
4 да янлыклан, сукен, вуйым савен ойленыт: «Кӧ тиде янлык гай, да кӧ тудын дене кредалын кертеш?»
5 Янлыклан кугешнен да Юмым мыскылен ойлышо умша пуалтын, тыгак тудлан нылле кок тылзе шке пашажым ышташ эрыкым пуымо.
6 Юмым мыскылаш, Тудын лӱмжым, илемжым да пылпомышто илыше-влакым вурсаш умшажым почын.
7 Святой-влак ӱмбаке сар дене каяш да нуным сеҥаш тудлан эрык пуалтын, тыгак чыла йыжыҥ, калык, йылме да тукым-влакым тудын кидышкыже пуымо.
8 Мландӱмбалне чыла илыше, кӧн лӱмыштым шӱшкылмӧ Пачан илыш книгаштыже тӱня тӱҥалтыш гычак возымо огыл, сукен, янлыклан вуйым сават.
9 Кӧн пылышыже уло, тек колеш.
10 Кӧ пленыш наҥгая, пленыш логалеш, кӧ керде дене пуштеш, керде деч колышаш. Тыштыже святой-влакын чытымашышт да ӱшанымашышт.
11 Мый вес янлыкын мланде гыч лекмыжым ужынам, тудын пачан гай кок тӱкыжӧ лийын, да дракон семын ойлен.
12 Тудо икымше янлыкын чумыр властьше дене тудын ончылно ышта, колымашыш шуктышо сусыр деч паремше икымше янлыклан вуйым савен кумалаш уло мландым да мландӱмбалне илыше-влакым ӧкымла.
13 Тудо кугу палдарыше пале-влакым ончыкта, еҥ-влак ончылно пылпомыш гыч мландыш тулымат волта.
14 Янлык ончылно тудлан ышташ пуымо палдарыше пале-влак дене мланде ӱмбалне илыше-влакым ондала, керде дене сусыргышо да илыше кодшо янлык лӱмеш тӱсым ышташ мланде ӱмбалне илыше-влаклан кӱшта.
15 Янлыкын тӱсшылан шӱлышым пурташ тудлан эрык пуалтын, сандене янлыкын тӱсшӧ ойлашат тӱҥалын да, кӧ янлыкын тӱсшылан вуйым савен кумалын огыл, чылаштым пуштыктен.
16 Изилан да кугулан, поянлан да йорлылан, эрыканлан да куллан – чылаштлан пурла кидышкышт але саҥгашкышт палым шындыкта.
17 Тыгеракын, тиде палым – янлыкын лӱмжым але лӱмжын чотшым – налше деч молыжо ужаленат, налынат огыт керт.
18 Тыште кугу уш-акыл. Кӧн ушыжо уло, тек янлыкын чотшым шотла: тиде айдемын чотшо, тудын чотшо – куд шӱдӧ кудло кудыт.
14 ГЛАВА
1-5 Сион курыкышто у муро. 6-13 Кум Суксо. 14-20 Мланде ӱмбалне тӱредмаш.
1 Мый ужынам: теве Сион курыкышто Пача шога, Тудын дене пырля шӱдӧ нылле ныл тӱжем еҥ лийын, нунын саҥгаштышт Тудын Ачажын лӱмжым возымо.
2 Мый пылпомыш гыч шуко вӱд лӱшкымӧ, виян кӱдырчӧ кӱдыртымӧ гай йӱкым колынам. Мый кӱслезе-влакын кӱслештым шоктымо гай йӱкым колынам.
3 Нуно престол ончылно, ныл илыше да старец-влак ончылно у гай мурым муреныт. Мландӱмбач тӱлен налме 144 тӱжем еҥ деч моло тиде мурым нигӧ мураш тунем кертын огыл.
4 Нине еҥ теве кӧ улыт: нуно шкеныштым ӱдырамаш-влак дене амыртен огытыл, нарашта ӱдыр гай ару улыт, да Пача кушко кая, почешыже мият. Нуным Юмылан да Пачалан икымше шочшо семын еҥ-влак кокла гыч тӱлен налме.
5 Йылмыштышт шоя уке, Юмын престолжо ончылно ситыдымаш деч посна улыт.
6 Вара мый кӱшнӧ, пылпомыш покшелне чоҥештыше эше ик Суксым ужынам. Мланде ӱмбалне илыше-влаклан, чыла калыклан, тукымлан, йылмылан да йыжыҥлан увертарыже манын, тудын курымашлык Евангелийже улмаш.
7 Тудо кугу йӱк дене ойлен: «Юмо деч лӱдса, Тудым чапландарыза, вет Тудын судитлыме жапше толын. Кавам да мландым, теҥызым да памаш-влакым Пӱрышылан,526 сукен, вуйым савыза!»
8 Тудын почеш кокымшо Суксо толын да ойлен: «Сӱмырлен! Яжарланыме шыде аракажым чыла калыклан йӱктымыжлан кугу Вавилон ола сӱмырлен!»
9 Вара кумшо Суксо нунын почеш толын да виян йӱк дене ойлен: «Кӧ янлыклан да тудын тӱсшылан вуйым савен кумалеш да тудын палыжым шке саҥгашкыже але кидышкыже шындыкта гын,
10 тудыжо Юмын шыдыжын аракажым, вӱд дене варыдыме, Юмын шыдыжын чашешыже ямдылыме аракам йӱшаш да святой Суксо-влак ден Пача ончылно тул да киш дене орландарыме лийшаш.
11 Тыгай еҥ-влакым орландарыме деч лекше шикш курым-курымеш нӧлталташ тӱҥалеш. Кӧ янлыклан да тудын тӱсшылан вуйжым савен кумалеш да тудын лӱм палыжым шкаланже шындыкта, тугай еҥлан йӱдымат, кечывалымат тыныс ок лий.
12 Тыштыже Юмын кӱштымыжым шуктышо да Иисуслан ӱшанле святой-влакын чытымашышт».
13 Вара мый пылпомыш гыч йӱкым колынам, тудо мылам ойлен: «Кӧмыт тылеч вара Господь дене ушнымаште колат, нуно пиалан улыт манын возо». «Туге, – Шӱлыш ойла, – нуно шке пашашт деч канат, да нунын пашашт почешышт кая».
14 Мый ужынам: теве ош пыл, пыл ӱмбалне Айдеме Эргыла койшо шинчен, вуйыштыжо шӧртньӧ вуйшӱдыш, кидыштыже пӱсӧ сорла.
15 Вара храм гыч вес Суксо лектын да пыл ӱмбалне шинчышылан виян йӱк дене кычкыралын: «Сорлатым колто да тӱред! Тӱредме жап толын, мланде ӱмбалне шурно шуын».
16 Тунам пыл ӱмбалне шинчыше сорлажым мланде ӱмбаке шуэн, да мланде тӱредме лийын.
17 Вара пылпомышсо храм гыч адак ик Суксо лектын, тудынат пӱсӧ сорлаже лийын.
18 Вес Суксо жертвенник деч лектын, тудо тулым кид йымалныже кучен. Пӱсӧ сорлам кучышылан тудо виян кычкыралын: «Пӱсӧ сорлатым колто да мландӱмбалсе виноград орлаҥгым пӱчкеде, вет саскаже шуын».
19 Суксо сорлажым мланде ӱмбаке шуэн, мландӱмбалсе виноград орлаҥгым, пӱчкын, саскавӱдым темден лукмо верыш, Юмын шыдыжын шучко верышкыже, шуэн.
20 Саскажым ола деч ӧрдыжтӧ темден лукмо верыште тошкеныт, да тушечын тӱжем куд шӱдӧ стадийыш527 вӱр йоген лектын да имньын шӧрмычшӧ марте шуын.
15 ГЛАВА
1-8 Шым Суксо да шым азап.
1 Пылпомышто мый кугу да ӧрыктарыше вес палдарыше палым ужынам: пытартыш шым эҥгекым кучышо шым Суксо. Нине шым азап дене Юмын шыдыже мучашлалтеш.
2 Мый тул йӧре варыме янда теҥыз гайым ужынам. Янлыкым да тудын тӱсшым, палыжым да лӱм чотшым сеҥыше-влак янда теҥыз ӱмбалне шогеныт да Юмын кӱсле-влакшым кученыт.
3 Нуно Юмын тарзыже Моисейын мурыжым да Пачан мурыжым муреныт: «Господь Юмо, Чылакучышо, Тыйын ыштымет кугу да ӧрыктарыше! Святой-влакын Кугыжашт, Тыйын корнет чын да поро!
4 Господь, кӧ гына Тый дечет огеш лӱд, кӧ гына лӱметым ок чапландаре? Тый веле святой улат. Калык-влак чылан толыт да Тыйын ончылнет, сукен, вуйым сават, вет Тыйын чын пашат-влак почылтыныт».
5 Вара мый ужынам: теве пылпомышто таныклымаш скинийысе храм почылтын.
6 Шым эҥгекым кучышо шым Суксо храм гыч лектын. Нуно волгалтше ару йытын вургеман лийыныт, а оҥыштышт шӧртньӧ ӱштӧ лийын.
7 Вара ныл илыше гыч иктыже курым-курымеш илыше Юмын шыдыж дене темыме шым шӧртньӧ чашым шым Суксылан пуэн.
8 Юмын чапше ден Тудын куатше деч лекше шикш храмым темен, да шым Суксын шым эҥгекше шукталтмешке, храмыш нигӧ пурен кертын огыл.
16 ГЛАВА
1-21 Юмын шыдыжын шым чашыже.
1 Вара мый храм гыч шым Суксылан виян йӱк дене ойлымым колынам: «Кайыза да Юмын шыдыжын шым чашыжым мланде ӱмбаке ястарыза!»
2 Икымше Суксо каен да шке чашыжым мланде ӱмбаке ястарен. Тунам янлыкын палыжым налше да тудын тӱсшылан вуйым савен кумалше-влакын капешышт орландарыше йырнык шӱйшӧ сусыр лектын.
3 Кокымшо Суксо шке чашыжым теҥызыш ястарен: вӱд колышын вӱржӧ гай лийын, да теҥызыште чыла чонан колен.
4 Кумшо Суксо шке чашыжым эҥерлашке да памашлашке ястарен, да нуно вӱрыш савырненыт.
5 Мый вӱд Суксын ойлымыжым колынам: «Господь, Тый улшо да лийше, святой, тыге судитлымет дене чын улат.
6 Нуно святой ден пророк-влакын вӱрыштым йоктареныт, да Тый нунылан вӱрым йӱаш пуэнат. Нуно тидым шогат».
7 Мый жертвенник деч весын ойлымыжым колынам: «Туге, Чылакучышо Господь Юмо, Тыйын судитлымет чын да поро».
8 Нылымше Суксо шке чашыжым кечыш ястарен: кечылан еҥ-влакым тул дене когарташ эрык пуалтын.
9 Кугу пич шокшо дене еҥ-влак когаргеныт да нине эҥгекым кид йымалныже кучышо Юмын лӱмжым мыскыленыт, язык деч кораҥын огытыл, Юмым чапландарен огытыл.
10 Визымше Суксо шке чашыжым янлыкын престолышкыжо ястарен, да тудын кугыжанышыже пычкемышалтын. Еҥ-влак орланымышт дене йылмыштым пурыныт,
11 орланымыштлан да сусырыштлан кӧра пылпомышсо Юмым мыскыленыт, осал пашашт деч кораҥын огытыл.
12 Кудымшо Суксо шке чашыжым кугу Евфрат эҥерыш ястарен. Эҥерын вӱдшӧ кошкен, тыге эрвел могырысо кугыжа-влаклан корно почылтын.
13 Вара драконын умшаж гыч, янлыкын умшаж гыч да шояк пророкын умшаж гыч ужавала койшо кум шакше шӱлыш лекмым мый ужынам.
14 Нуно палдарыше палым ончыктышо ия шӱлыш улыт, Чылакучышо Юмын тиде кугу кечынже кредалмашыш погаш манын, нуно уло тӱнян кугыжаж-влак деке лектыт.
15 «Теве, вор семын вучыдымын толам: чара кошташ огыл да намысшым ынышт уж манын, вургемжым аралыше да тӱткӧ лийше еҥ поро пиалан.»
16 Суксо чыла кугыжа-влакым еврейла Армагеддон манме верыш поген.
17 А шымше Суксо шке чашыжым южыш ястарен, да пылпомышсо храм гыч престол деч виян йӱк шергылтын, тудо каласен: «Шукталтын!»
18 Волгенче, кӱдырчӧ да йӱк-йӱан лийын, мланде виян чытырналтын. Тугай кугу да виян чытырналтмаш лийын, могайже мланде ӱмбалне айдеме улмо годсек нигунамат лийын огыл.
19 Кугу ола кум ужашлан шелалтын, чын Юмым палыдыме-влакын олашт шаланеныт. Шыдыжын да чот сырымыжын аракажым йӱкташ манын, Юмо кугу Вавилон оламат шарналтен.
20 Чыла остров торлен йомын, курык-влакат кодын огытыл.
21 Пылпомыш гыч еҥ-влак ӱмбаке талант528 наре нелытан шолдыра шолем йоген. Шолем деч лийше эҥгеклан верчын еҥ-влак Юмым мыскыленыт, вет азапше моткоч кугу лийын.
17 ГЛАВА
1-18 Яжарланыше ӱдырамаш да янлык.
1 Шым чашым кучышо шым Суксо кокла гыч иктыже толын да мылам каласен: «Тышке тол, мый тыланет шуко вӱд ӱмбалне шинчыше чот яжарланыше ӱдырамашым судитлымым ончыктем.
2 Тудын дене мландӱмбалсе кугыжа-влак яжарланеныт, да тудын яжарланымыжын аракаж дене мланде ӱмбалне илыше-влак руштыныт».
3 Вара Суксо мыйым шӱлыш дене ир мландыш наҥгаен. Мый йошкар янлык ӱмбалне шинчыше ӱдырамашым ужынам, янлыкын шым вуйжо да лу тӱкыжӧ лийын, капше Юмым мыскылыме лӱм-влак дене темалтше лийын.
4 Ӱдырамаш шемалге-йошкар да чевер вургеман лийын, шӧртньӧ, шергакан кӱ да ракывотшер дене сӧрастарыме улмаш, йырнык да яжарланымыжын амырчыкше дене темыме шӧртньӧ чашым кидыштыже кучен.
5 Тудын саҥгаштыже шолып шонымашан лӱмым возымо: «Кугу Вавилон – мландӱмбалсе яжарланыше-влакын да йырныкын авашт».
6 Святой-влакын вӱрышт да Иисусын таныклышыже-влакын вӱрышт дене тудын йӱын темше улмыжым мый ужынам. Ӱдырамашым ужмекем, мый моткоч чот ӧрынам.
7 Суксо мылам каласен: «Молан тый ӧрат? Мый тыланет тиде ӱдырамашын да тудым нумалше шым вуян, лу тӱкан янлыкын тайныштым каласем.
8 Тыйын ужмо янлык лийын, а ынде уке. Тудыжо пундашдыме келгыт гыч лектеш да пытымашке кая. Мландӱмбалне илыше-влак, кӧмытын лӱмыштым тӱням ыштыме годсекак илыш книгаш возымо огыл, янлыкым ужмекышт ӧрыт: тиде янлыкше лийын, ынде уке, но толеш.
9 Тыште уш-акыл кӱлеш. Шым вуй – тиде шым курык, нунын ӱмбалне ӱдырамаш шинча;
10 тыгак тиде шым кугыжа. Нунын кокла гыч визытынже сӱмырленыт, иктыже уло, пытартышыже але толын огыл, а кунам толеш, кужу жаплан кодшаш огыл.
11 Тиде янлык, кудо лийын да ынде уке, тудо кандашымше, но нине шымыт кокла гыч улеш да пытымашке кая.
12 Тыйын ужмо лу тӱкӧ – тиде лу кугыжа, нуно кугыжанышым але налын огытыл, но янлык дене пырля кугыжан гай властьым ик шагатлан налыт.
13 Нуно икоян лийыт: вийыштымат, властьыштымат янлыклан пуат.
14 Нуно Пача дене кредалаш тӱҥалыт, да Пача нуным сеҥа, вет Тудо – господь-влакын Господьышт да кугыжа-влакын Кугыжашт, а Тудын дене пырля улшо-влакше ӱжмӧ, ойырен налме да ӱшанле улыт».
15 Вара Суксо мылам ойлен: «Яжарын шинчыме верыште тыйын ужмо тӱрлӧ вӱд – тидыже калык, еҥ тӱшка, тукым да йылме-влак.
16 Янлыкын тыйын ужмо лу тӱкыжӧ яжарым ужмышудымо лийыт. Нуно тудым нимо деч посна, чарам кодат, капшым кочкыт, яжарым тулеш йӱлалтат.
17 Вет Юмо шкенжын эрыкшым529 шуктымым нунын шӱмышкышт пыштен, сандене нуно икоян кумылыштым шуктат да, Юмын шомакше шукталтмешке, янлыклан шкеныштын кугыжанышыштым пуат.
18 А тыйын ужмо ӱдырамаш мландӱмбалсе кугыжа-влак дене кугыжаланыше кугу ола улеш».
18 ГЛАВА
1 – 19:5 Вавилонын шаланымыже.
1 Тылеч вара мый пылпомыш гыч адак ик Суксо волымым ужынам. Тудын моткоч кугу властьше улмаш, да мланде тудын чапше дене волгалтарыме лийын.
2 Суксо виян йӱк дене кычкыралын: «Сӱмырлен, кугу Вавилон ола сӱмырлен! Тудо ия-влакын илыме верышт, чыла осал шӱлышын шылме верже да чыла шакше да йыгыжге кайыкын шылме верже лийын. Вет тудо яжарланыме шыде аракажым чыла калыклан йӱктен,
3 мландӱмбалсе кугыжа-влак тудын дене пырля яжарланеныт да мландӱмбалсе сатузо-влак тудын моткоч ракатланен илымыжлан кӧра поеныт».
4 Вара пылпомыш гыч вес йӱкым колынам, тудо ойлен: «Мыйын калыкем, тиде ола гыч лек! Уке гын, тудын языкышкыже ушнет да тудын дене пырля эҥгекыш логалат.
5 Тудын языкше пылпомышыш шумеш шуын, да Юмо тудын чын огыл ыштымыжым шарналтен.
6 Кузе тыланда пуэн, тудлан тугак пуыза, пашажлан кӧра кок пачаш ешарен пӧртылтыза. Весылан аракам варен ямдылыме чашыштыже шкаланже кок пачаш варен ямдылыза.
7 Кунар тудо шкенжым чапландарен да ракатланен илен, тунар орланымашым да ойгым тудлан пуыза, вет шке шӱмыштыжӧ тудо ойла: ”Кугыжала шинчем, мый тулык вате омыл да ойгымат ом уж”.
8 Сандене эҥгекше ик кечыште толеш: колымаш, шортмаш да шужымаш. Тудо тул дене йӱлалтыме лиеш, вет тудым титаканыш лукшо Господь Юмо виян.
9 Тиде ола дене яжарланыше да ракатланыше мландӱмбалнысе кугыжа-влак тудын йӱлымӧ шикшыжым ончымышт годым тудын верч мӱгырен шорташ тӱҥалыт.
10 Нуно, тудын орланымыж деч лӱдын, ӧрдыжтӧ шогат да ойлат: ”Ойго, ойго тыланет, кугу ола, Вавилон, пеҥгыде ола! Тыйым судитлымаш иканаште толын!”
11 Мландӱмбалсе сатузо-влак тудын верч шортыт да ойгырат, вет нунын сатуштым ынде нигӧ ок нал:
12 шӧртньӧ ден шийым, шергакан кӱм, ракывотшерым, мотор йытын вынерым, шемалге-йошкар куэмым, порсыным, чевер куэмым, тӱрлӧ тамле пушан пушеҥгым, слон лу дене ыштыме тӱрлӧ ӱзгар-влакым, эн шергакан пушеҥге, вӱргене, кӱртньӧ, мрамор дене ыштыме ӱзгарым,
13 корицым, фимиамым, миром, ладыным, йошкар аракам, олив ӱйым, ложашым, шыдаҥым, вольыкым, шорыкым, имньым, орвам, айдеме капым да чоным.
14 ”Уло чонет дене налаш шонымо саскат тый дечет каен, чыла поян да чапле тый дечет йомын, ынде нуным нигунам от му.”
15 Чыла нине сатум налше да ужалыше, тиде яжар олалан кӧра пойышо сатузо-влак, тудын орланымыж деч лӱдын, ойгырен шортын ӧрдыжтӧ шогат да
16 ойлат: ”Ойго, ойго тыланет, кугу ола! Тый мотор йытын вургемым, шемалге-йошкаргым, чеверым чийыше, шӧртньӧ, шергакан кӱ да ракывотшер дене сӧрастарыме лийынат.
17 Ик шагатыште тыгай поянлык пытен!” Корабль виктарыше, корабль дене ийын коштшо, корабльыште ыштыше да теҥыз кӱшеш илыше-влак чылан ӧрдыжтӧ шогеныт
18 да, тудын йӱлымӧ шикшыжым ончен, кычкыралыныт: ”Тиде кугу ола гай вес ола уло мо?”
19 Нуно вуйышкышт пуракым шавеныт да ойгырен-шортын кычкыреныт: ”Ойго, ойго тыланет, кугу ола! Кӧн теҥыз корабльже лийын, олан шергакан сатуж дене чылан поеныт, но ик шагатыште чыла пытен”.
20 Пылпомыш, святой-влак, Апостол ден пророк-влак, тудын дене мо лиймылан куаныза: тендам тудо кузе судитлен, тудым Юмо тугак судитлен».
21 Вара куатан ик Суксо кугу вакшкӱ гай кӱм налын, теҥызыш шуэн да ойлен: «Тыгай вий дене кугу Вавилон олат кудалтыме лиеш, ынде тудым огыт му.
22 Кӱсле дене шоктымым, мурымым, шиялтыш дене шоктымым, пучым пуалтымым тыйын уремыштет ынде огыт кол, пашаштлан уста тӱрлӧ кидмастар-влакым тыште ынде огыт му, вакш йоҥыштымо йӱк-йӱанат ок шокто.
23 Олаште лампын тулжо ынде волгалтараш ок тӱҥал, каче ден ӱдырын йӱкыштым тыште ынде огыт кол. Вет тыйын сатузет-влак мландӱмбалне тӧра лийыныт, да тыйын юзыланымет чыла калыкым ондален.
24 Пророк ден святой-влакын вӱрыштым, мланде ӱмбалне чыла пуштмо-влакын вӱрыштым тиде олаште мумо».
19 ГЛАВА
6-10 Пачан сӱан сийже. 11-21 Ош имне ӱмбалне имнешке.
1 Тылеч вара мый пылпомыш гыч шуко калык тӱшкан гай виян йӱкым колынам. Нуно ойленыт: «Аллилуия! Утарымаш, чап, пагалымаш да куат мемнан Юмынан:
2 Тудын судитлымыже чын да поро, яжарланымыж дене мландым локтылшо кугу яжарым Тудо судитлен да тарзыж-влакын вӱрыштым йоктарыме верч тудын кидше гыч тӱлыкташ йодын».
3 Вара угычын кычкыралыныт: «Аллилуия! Тудын йӱлымӧ шикшыже курым-курымеш нӧлталтеш!»
4 Коло ныл старец да ныл илыше кумык возыныт да престолышто шинчыше Юмылан вуйым савен ойленыт: «Аминь! Аллилуия!»
5 Престол деч йӱк лектын: «Мемнан Юмынан тарзыже-влак, Тудлан лӱдын кумалше-влак, изиже-кугужо чылан Тудым моктыза!»
6 Вара мый моткоч кугу тӱшкан гай, кугу вӱд лӱшкымӧ гай, кӱдырчӧ виян кӱдыртымӧ гай йӱкым колынам. Тудо ойлен: «Аллилуия! Чылакучышо Господь Юмо кугыжаланаш тӱҥалын.
7 Куанышаш да йывыртышаш, Тудым чапландарышаш улына, вет Пачан сӱанже шуын, да Тудын налшаш ӱдыржӧ шкенжым ямдылен.
8 Тудлан чияш ару волгалтше виссон530 вургемым пуымо». Виссонжо святой-влакын чын пашашт лиеш.
9 Суксо мылам каласен: «Возо: Пачан сӱан сийышкыже ӱжмӧ-влак поро пиалан улыт». Вара ешарен: «Ниныже Юмын чын шомакше улыт».
10 Тунам мый, вуйым саваш манын, тудын йолжо деке кумык возынам, а тудо мылам ойлен: «Ончо, тыге ит ыште! Мый тый денет да Иисусын таныклымыжым кучышо иза-шольыч-влак дене пырля служитлыше улам. Юмылан вуетым саве». А Иисусын таныклымыже пророкла каласкалымын шӱлышыжӧ улеш.
11 Мый почылтшо пылпомышым ужынам: теве ош имне, а ӱмбалныже шинчышым Ӱшанле да Чын манын лӱмдымӧ. Тудо чын почеш судитла да кредалеш.
12 Тудын шинчаже – тулйылме гай, вуйыштыжо шуко диадим. Тудын возымо лӱмжӧ уло, тиде лӱмым Шкеж деч весе нигӧ ок пале.
13 Тудо вӱр дене йошкаргыше вургеман лийын, да Тудын лӱмжӧ – Юмын Шомакше.
14 Ош ару виссон вургеман пылпомышсо сарзе-влак, ош имньым кушкыжын, почешыже каеныт.
15 Умшаж гыч пӱсӧ керде лектын, тудын дене калык-влакым пытарышаш улмаш. Нуным Тудо кӱртньӧ тоя дене кӱташ тӱҥалеш, виноградым темден лукмо верыште Чылакучышо Юмын шыдыжын да чот сырымыжын аракажым Шке тошкен ышта.
16 Тудын вургемешыже да эрдешыже «Кугыжа-влакын Кугыжашт, господь-влакын Господьышт» манын возымо лӱм уло.
17 Мый кечыште шогышо ик Суксым ужынам. Кӱшнӧ каваште чоҥештылше кайык-влаклан тудо кугу йӱк дене кычкыралын: «Толза, Юмын кугу кас кочкышышкыжо погыныза!
18 Кугыжа, сарзывуй да виян-влакын капыштым, имне да имнешке-влакын капыштым, чыла эрыкан да кулын, изи еҥын да кугу еҥын капыштым кочса!»
19 Вара мый янлыкын, мландысе кугыжа-влакын да нунын сарзе-влакыштын погынымыштым ужынам. Нуно имне ӱмбалне Шинчыше дене да Тудын сарзыже-влак дене кредалаш ямдылалтыныт.
20 Но янлыкым руалтен кученыт, тудын ончылно палдарыше палым ончыктышо шояк пророкымат пырля кученыт. Чудыжо-влак дене тудо янлыкын палыжым налше да янлыкын тӱсшылан вуйым савен кумалше-влакым ондален улмаш. Нуным когыньыштымат илышынек киш дене йӱлышӧ тулан ерыш шуымо.
21 А молыштым имне ӱмбалне Шинчышын умшаж гыч лекше керде дене пуштмо, да кайык-влак, нунын колышо капыштым кочкын, чылан темыныт.
20 ГЛАВА
1-6 Тӱжем ий. 7-10 Сатанам сӱмырал шуымаш. 11-15 Колышо-влакым судитлымаш.
1 Мый пылпомыш гыч Суксо волымым ужынам, тудын кидыштыже пундашдыме келгытын сравочшо да кугу шинчыр лийын.
2 Суксыжо драконым – акрет годсо кишкым кучен, тидыже – диавол да сатана, тудым тӱжем ийлан шинчырлен
3 да пундашдыме келгытышке кудалтен, тудын аҥжым петырен, ӱмбаланже печатьым пыштен. Тек дракон, тӱжем ий эртымешке, умбакыже калык-влакым ондален ок керт. Тидын деч вара тудо кӱчык жаплан эрыкыш лукмо лийшаш.
4 Мый престол-влакым да тушто шинчыше-влакым ужынам, нунылан судитлаш властьым пуымо улмаш. Иисусын таныклымыже да Юмын шомакше верч вуйыштым руал ойырымо-влакын чоныштым ужынам. Нуно янлыкланат, тудын тӱсшыланат вуйым савен кумалын огытыл, тудын палыжым саҥгашышт але кидешышт шындыктен огытыл. Нуно ылыжыныт да Христос дене пырля тӱжем ий кугыжаланеныт.
5 Моло колышыжо тӱжем ий эртымешке ылыжын огыл. Тиде – икымше ылыжмаш.
6 Икымше ылыжмаш годым илышым налшаш-влак пиалан да святой улыт: нунын ӱмбалне кокымшо колымашын властьше ок лий, а Юмын да Христосын иерейышт лийыт да Тудын дене пырля тӱжем ий кугыжаланаш тӱҥалыт.
7 Тиде тӱжем ий жап эртымеке, сатана шке казаматше гыч эрыкыш лукмо лиеш. Тудыжо мландын ныл могырыштыжат илыше калык-влакым, вес семынже Гог ден Магогым, ондалаш лектеш. Тудо нуным сарыш пога, а нунын чотышт теҥыз ошма пырче наре.
8 Нуно уло мланде мучко шарлен кынелыныт, святой-влакын илемыштым да йӧратыме олам авырен налыныт,
9 но пылпомыш гыч Юмо деч тул волен да нуным пытарен.
10 Нуным ондалыше диаволым йӱлышӧ кишан ерыш шуэныт, тушкак ондакше янлыкым да шояк пророкым шуэныт. Тушто нуно йӱдшӧ-кечыже курым-курымеш орландарыме лийыт.
11 Мый кугу ош престолым да тушто Шинчышым ужынам. Тудын чурийже деч мланде ден кава торлен йомыныт – нунылан вер лийын огыл.
12 Мый колышо-влакым изимат, кугумат ужынам, нуно Юмо ончылно шогеныт. Книга-влакым почыныт. Адак вес книгам почыныт, тиде – илыш книга. Колышо-влак книгалаш возымо негызеш пашаштлан келшышын судитлыме лийыныт.
13 Теҥызат колышо-влакшым пуэн, колымаш ден тамыкат колышо-влакыштым пуэныт. Кажныже пашажлан келшышын судитлыме лийын.
14 Колымашымат, тамыкымат тулан ерыш шуымо. Тиде – кокымшо колымаш.
15 А кӧн лӱмжым илыш книгаште возымым муын огытыл гын, тудым тулан ерыш шуэныт.
21 ГЛАВА
1-8 У кава ден у мланде. 9 – 22:5 У Иерусалим.
1 Вара мый у кава ден у мландым ужынам. Ончычсо кава ден ончычсо мланде пытеныт, теҥызат ынде уке.
2 Мый, Иоанн, святой олам, у Иерусалимым, ужынам. Тудо качылан сӧрастарыме марлан лекшаш ӱдыр семын ямдылыме улмаш да пылпомыш гыч Юмо деч волен.
3 Пылпомыш гыч виян йӱкым колынам, тудо ойлен: «Теве, Юмын илемже ынде айдеме коклаште. Тудо нунын пелен илаш тӱҥалеш, нуно Тудын калыкше лийыт, да Юмо, нунын Юмышт, Шкежак нунын коклаште лиеш.
4 Юмо нунын чыла шинчавӱдыштым ӱштылеш. Ынде колымаш ок лий, ойгат, мӱгырен шортмашат, черат ок лий, вет ончычсо эртен.
5 Престолышто Шинчыше каласен: «Теве, Мый чылажымат уым ыштем». Вара ойлен: «Возен нал, вет нине шомак чын да ӱшанле улыт».
6 Адак мылам ойлен: «Шукталтын. Мый Альфа да Омега, Тӱҥалтыш да Мучаш улам. Мый йӱмӧ шушылан илыш вӱд памаш гыч вӱдым яра пуэм.
7 Сеҥыше чыла тидын наследникше лиеш, а Мый тудын Юмыжо лиям, тудо Мыйын эргым лиеш.
8 Но лӱдшӧ, ӱшанымаш деч кораҥше, шакше, еҥым пуштшо, яжарланыше ден юзо-влакын, шояк юмылан кумалше-влакын да чыла шоячын ужашышт – йӱлышӧ кишан ер. Тиде – кокымшо колымаш».
9 Пытартыш шым эҥгекым темыман шым чашым кучышо шым Суксо кокла гыч иктыже толын да мыланем каласен: «Тол, мый тыланет Пачан налшаш ӱдыржым, вате лийшашыжым, ончыктем».
10 Тудо мыйым шӱлыш дене кугу да кӱкшӧ курыкыш наҥгаен, да пылпомыш гыч Юмо деч волышо кугу олам, святой Иерусалимым, мылам ончыктен.
11 Юмын чапше тудын уло, олаже шергакан кӱ семын, хрусталь гай яндар яспис кӱ семын йолген.
12 Ола йыр кугу да кӱкшӧ пырдыж лийын, тушто – латкок капка, капкаште латкок Суксо. Капка ӱмбалне лӱм-влакым возымо, тиде – Израиль эрге-влакын латкок тукымын лӱмышт.
13 Эрвел могырым кум капка, йӱдвел могырым кум капка, кечывалвел могырым кум капка да касвел могырым кум капка.
14 Олан пырдыжшын латкок негызше лийын, да тушто – Пачан латкок Апостолжын лӱмышт.
15 Мый денем мутланыше Суксын олам да тудын капка ден пырдыжшым висаш шӧртньӧ тояже лийын.
16 Ола ныл лукан лийын, тудын кутышыжо – лопкытшо гаяк. Суксо тояж дене олам висен, висымыже латкок тӱжем стадий лийын: тудын кутышыжо, лопкытшо да кӱкшытшӧ икгай.
17 Вара пырдыжым висен, айдемын висаж дене келшышын, тудо шӱдӧ нылле ныл кынергут лийын, Суксынат висаже тыгаяк.
18 Пырдыжшым яспис дене ыштыме, а олаже ару янда гай яндар шӧртньӧ лийын.
19 Олан пырдыж негызшым тӱрлӧ шергакан кӱ дене сӧрастарыме: икымше негызым – яспис дене, кокымшым – сапфир дене, кумшым – халкидон дене, нылымшым – смарагд дене,
20 визымшым – сардоникс дене, кудымшым – сердолик дене, шымшым – хризолит дене, кандашымшым – вирилл дене, индешымшым – топаз дене, луымшым – хризопрас531 дене, латикымшым – гиацинт дене, латкокымшым – аметист дене.
21 А латкок капка латкок ракывотшер пырче лийын: кажне капкаже ик ракывотшер пырче гыч шоген. А олан уремже – вошт койшо янда гай яндар шӧртньӧ.
22 Мый олаште храмым ужын омыл, вет тудын храмже – Чылакучышо Господь Юмо да Пача.
23 Олам волгалтараш кечат, тылзат ок кӱл: Юмын чапше тудым волгалтара; тудын волгалтарышыже – Пача.
24 Тиде олан волгыдыштыжо утарыме калык-влак кошташ тӱҥалыт. Мландӱмбалсе кугыжа-влак чапыштым да пагалымашыштым тушко кондат.
25 Капка-влакшым кечывалым петыраш огыт тӱҥал, а йӱд тушто ок лий.
26 Тушко калык-влакын чапыштым да пагалымашыштым кондат.
27 Тушко нимо амыргыше, йырныкым да шоям ыштыше нигӧ ок пуро. Пачан илыш книгашкыже возымо-влак веле тушко пурат.
22 ГЛАВА
6-21 Христосын толмыжо.
1 Вара Суксо мыланем илыш вӱдын яндар эҥержым ончыктен, тудо – хрусталь гай волгыдо, Юмын да Пачан престолжо деч лектеш.
2 Олан уремже покшелне да эҥерын кок могырыштыжат – илыш пушеҥге. Тудо ийлан латкок гана саскам пуа, тылзе еда саскажым конда, а пушеҥгын лышташыже калыкым паремда.
3 Нимо каргыме ынде ок лий. Тушто Юмын да Пачан престолышт лиеш, да тарзыж-влак Тудлан служитлаш тӱҥалыт.
4 Нуно Тудын чурийжым ужыт, да Тудын лӱмжӧ нунын саҥгаштышт лиеш.
5 Йӱд тушто ок лий, да нунылан лампе але кече волгыдо ок кӱл: Господь Юмо нуным волгалтараш тӱҥалеш, да нуно курым-курымеш кугыжаланаш тӱҥалыт.
6 Суксо мылам ойлен: «Нине шомак чын да ӱшанле улыт. Вашке мо лийшашым тарзыж-влаклан ончыкташ манын, святой пророк-влакын Господь Юмышт шке Суксыжым колтен».
7 «Теве, вашке толам. Тиде книгасе пророкла ойлымо шомакым шуктышо поро пиалан».
8 Мый, Иоанн, чыла тидым ужынам да колынам. А ужмекем да колмекем, чыла тидым ончыктышо Суксын йол воктекыже вуйым саваш кумык возынам,
9 но Суксо мылам каласен: «Ончо, тыге ит ыште! Мый тый денет, пророк иза-шольыч-влак да тиде книгасе шомакым кучышо чыла еҥ дене пырля служитлыше улам. Сукен, вуетым Юмылан саве».
10 Тудо мылам каласен: «Тиде книгасе пророкла ойлымо шомакым палдарыде ит кодо: шукталтме жап лишемын.
11 Чын огыл ыштыше еҥ тек умбакыжат чын огылым ыштыже, шакше тек умбакыжат шакшын ила. Чын ыштыше тек умбакыжат чыным ышта, святой умбакыжат святитлалтше.
12 Теве Мый вашке толам, тӱлышашем кондем, кажнылан пашаж почеш тӱлем.
13 Мый Альфа да Омега, Тӱҥалтыш да Мучаш, Икымше да Пытартыш улам.
14 Тудын кӱштымыжым шуктышо-влак поро пиалан улыт: нуно илыш пушеҥге гыч кочкаш да олашке капка гыч пураш эрыкым налыт.
15 А пий да юзо-влак, яжарланыше, еҥым пуштшо, шояк юмылан кумалше-влак, шоям йӧратыше да тудым ыштыше-влак чылан тӱжвалан кодыт.
16 Мый, Иисус, тыланда черкылаште тидын нерген таныклаш шке Суксем колтенам. Мый Давидын вожшо да тукымжо улам, волгыдо да эрденысе шӱдыр улам».
17 Шӱлышат, налшаш ӱдырат ойлат: «Тол!» Кӧ тидым колеш, тек тудат ойла: «Тол!» Кӧн йӱмыжӧ шуэш, тек толеш, кӧ илыш вӱдым налнеже, тек яра налеш.
18 Кӧ тиде книгасе пророкла каласыме шомакым колеш, мый чылаштлан таныклем: иктаж-кӧ нине шомакыш иктаж-мом ешара гын, тудо еҥлан Юмо тиде книгаште возымо эҥгекым ешара.
19 А иктаж-кӧ пророкла ойлымо тиде книгасе шомак гыч иктаж-мом кораҥда гын, Юмо тудым илыш книгаште да святой олаште лийме деч, да мом тиде книгаште возымо, тудын деч кораҥда.
20 Тидым Таныклыше каласа: «Чынже денак, вашке толам!» Аминь. Туге, тол, Господь Иисус!
21 Господьна Иисус Христосын порылыкшо тек чыланда пелен лиеш. Аминь.
У СУГЫНЬ МУТЕР
Аарон – Моисейын изаже, Израиль калыкын икымше иерейже, иерей тукымын кугезыже. (Исх 29:9, Лк 1:5, Евр 5:4.)
Авва – ’Ачай’ манмым ончыктышо арамей йылмысе мут. (Мк 14:36.)
Август – Мемнан саман деч 31 ий ончыч тӱҥалын, мемнан саманысе 14 ий марте Рим империйын вуйлатышыже, кесарь. (Лк 2:1.)
Авель – Тӱнясе икымше еҥ-влакын, Адам ден Еван, кокымшо эргышт. Тудо ӱшанымаш дене Господьлан надырым конден, да Господь тудын надыржым сайлан шотлен, но тудын Каин изажын надыржым Господь сайлан шотлен огыл, сандене Каин шке шольыжлан кӧранен да тудым пуштын. (Быт 4:1-8, Евр 11:4.)
Авраам – Еврей (иудей) калыкын тӱҥ кугезыже. Тудо мемнан саман деч 2000 ий наре ондак илен. Самырык жапшым Месопотамийыште эртарен (тудыжо кызытсе Ирак кундемыште верланен улмаш), вара Юмын кӱштымыжлан кӧра тушечын Палестиныш илаш куснен. Юмо тудлан мландым да моткоч кугу тукымым пуаш, тыгак тудын гоч тӱнясе чыла калыкым суапландараш сӧрен. Юмо тудын ӱшанымыжым чот терген. Пеҥгыдын ӱшанымыжлан кӧра Авраам Юмылан келшыше лийын. (Быт 11:26 – 25; Евр 11:8-19.)
Агарь – Авраамын Сарра ватыжын кул ӱдырамашыже, вараракше Авраамын кокымшо ватыже. (Быт 16, 21; Гал 4:24.)
Агриппа – Ончо: Ирод.
Адам – Икымше айдеме. Чарыме пушеҥге гыч саскам кочкын, Адам языкыш пурен. Адам – языкеш пытыше айдеме тукымын тӱҥалтышыже, а Иисус Христос – вес Адам, язык деч утарыме у айдеме тукымын тӱҥалтышыже манын, Павел туныкта. (Быт 2:7, 3:6, Рим 5:12-21.)
Айдеме Эрге – Пророк Даниилын книгаштыже (7:13-14) ала-кӧм «пуйто Айдеме Эрге» семын каласыме. Тудлан чыла калык дене эре кугыжаланаш Юмо властьым пуа. Иисус Христос Шкенжым Айдеме Эрге манын. (Мф 8:20.)
Аллилуия – Еврей шомак, «Господьым моктыза» манмым ончыкта. (Почм 19:1.)
Алой (алоэ, столетник) – Тамлын ӱпшышӧ вӱдым (сокым) пуышо кушкыл. Ты вӱдым колышо еҥым пӱтыралме куэмеш йыгеныт, тыгак эм семынат кучылтыныт. (Ин 19:39.)
Аминь – «Тиде чын» манын ончыктышо еврей шомак. Тиде мутым кумалме шомак да Юмын суапландарымыжым (благословенийжым) тыланыме деч вара пелештеныт. (Рим 1:25, 1 Кор 14:16, Гал 6:12.)
Антихрист – Христос ваштареш шогышо. (1 Ин 2:18.)
Апостол – Уверкондышо, посна пашалан ӱшанен колтымо еҥ. Грек мут. Иисус Христос Шкаланже 12 Апостолым ойырен налын (Мф 10:2). Нуно Тудын эн лишыл тунемшыже лийыныт. (Ончо: Тунемше.) У Сугыньышто тыгак Павелым да икмыняр весым Апостол маныт. (Ап.паш 14:14.)
Аравий – У Сугыньышто Аравий полуостровын йӱдвел-касвел ужашыжым, вес семынже Палестинын кечывалвел-эрвел ужашыжым, тыге лӱмдат, тушко Синай полуостроват пура. (Ап.паш 2:11, Гал 4:25.)
Арака, йошкар арака – Тыште: виноград дене ыштыме йӱыш. Йӱмӧ годым чӱчкыдынак вӱд дене вареныт. (Мф 9:17.)
Армагеддон – «Мегиддо курык» манмым ончыктышо еврей лӱм. Мегиддо ола Палестинын йӱдвел ужашыштыже лийын. Иоаннын ужмо кончымаште тиде верыш тӱнясе кугыжа-влак кугу кучедалмашке погыненыт. (Почм 16:16.)
Артемида – (Диана) Грек-влакын шояк юмышт гыч иктыже. Ӱдырамаш юмо. Тудлан ыштыме моткоч сӧрал полат (храм) Ефес олаште лийын. Тиде полатым акрет годсо тӱнян шым чудыж гыч иктыжлан шотленыт. (Ап.паш 19:24.)
Ару, арулык – Ожнысо иудей-влакын религий илышыштышт пеш кӱлешан ойыртем. Ару огыл айдеме Юмылан надырым да моло пӧлекым конден але храмыште кумалын кертын огыл. Айдеме ару кодшо манын, койыш могай лийшаш нерген Моисейын законыштыжо шуко кӱштымаш уло. У Сугынь жапыште закон туныктышо иудей-влак тӱжвал арулык нерген каҥашым чот пеҥгыдемденыт да тидын дене шке калыкыштын илышышкыже шуко нелылыкым пуртеныт. А Иисус кӧргӧ арулык верч шога, чон ару лийже манын кӱшта. (Лев 11 – 15, Лк 11:37-42.)
Архангел – Ик эн кугу Суксо. (1Фес 4:16.) Ончо: Суксо.
Архелай – Кугу Иродын эргыже. Тудо Иудейыште, Самарийыште да Идумейыште, мемнан саман деч 4-ше ий ончыч тӱҥалын, мемнан саманын 6-шо ийже марте кугыжаланен. (Мф 2:22.)
Архиерей – Ончо: Иерей.
Асий – Рим империйысе кундем, тачысе Изи Азий. Тудын рӱдӧ олаже Ефес лийын. (Ап.паш 2:9.)
Асир – Иаковын эргыж-влак кокла гыч иктыже. (Быт 30:13, Лк 2:36.) Ончо: Иаков 1.
Ача – Тошто Сугыньышто Юмо южгунам шке калыкшым эрге манеш. А Иисус Христос, Юмын Эргыже, Юмо ден ӱшаныше айдеме коклаште могай чак кыл лийын кертмым ончыктен: кузе йоча ачажлан ойла, айдемат Юмылан тугак ойлен кертеш. (Исх 4:22, Мф 6:10, Ин 20:17, Рим 8:14-16.)
Вавилон – Акрет годсо Вавилон кугыжаныш, тудо Тигр ден Евфрат еҥерла коклаште лийын (таче кечывалвел Ирак). Тиде кугыжанышын рӱдӧ олажымат тыгак лӱмденыт. Мемнан саман деч ончычсо шымше курымышто Вавилонышто илыше-влак Иудейым сеҥен налыныт да иудей-влакым шке декышт пленыш наҥгаеныт. «Святой Иоанн Богословлан почмаште» Вавилон лӱм дене Римым ончыктат, очыни. (4 Цар 24 – 25, Мф 1:11, Почм 14:8.)
Валаам – Сӧрымӧ мланде деке Израиль калыкын коштмыж годым илыше пророк. Тудын деч Моавын Валак кугыжаже Израиль калык ӱмбак каргымашым пелешташ йодын. (Числ 22 – 24, 2 Петр 2:15.)
Валак – Ончо: Валаам.
Веельзевул – Осал пашан озаже, ия-влакын тӧрашт. Сатанан икмыняр лӱмжӧ гыч иктыже. Ончо: Сатана. (Мф 10:25.)
Вениамин – Иаков кугезын межнеч (эн изи) эргыже, тудым аваже Рахиль. Вениамин тукымын кугезыже. (Быт 35:16-19, 43 – 45, Ап.паш 13:21.) Ончо: Иаков 1.
Вереника – Кокымшо Ирод Агриппа кугыжан шӱжарже. (Ап.паш 25:11.)
Витлыгече пайрем – Кугече деч вара 50 кече гыч эртарыме еврей пайрем. Тошто Сугыньышто тиде пайремым Арня пайремат, Тӱредме пайремат маныт. Варарак тудо законым налме пайремат лийын. Святой Шӱлыш тунемше-влак ӱмбаке Витлыгечын волен, сандене тудо христиан-влаклан Черке шочмо кече лийын. (Исх 23:16, 34:22, Ап.паш 2.)
Возымаш, Святой Возымаш – У Сугыньышто «Возымаш» шомак Тошто Сугыньын возымашыжым ончыкта. Иисус Христосын да У Сугыньын авторжо-влакын туныктымышт Тошто Сугынеш негызлалтыт. Тушан Иисус Христос толмо да У Сугыньым возымо годым шукталтше пророкла ойлымым серыме. (Лк 24:25-27, 1 Кор 10:1-22, 1 Петр 1:10-12.)
Вуйшӱдыш – Таҥасышылан сеҥымыж деч вара пуымо пӧлек. У Сугыньышто тиде шомак чӱчкыдын важмалдыкын кучылталтеш. (Иак 1:12.)
Гавриил – Эн кугу Суксо кокла гыч иктыже. (Дан 8:16, Лк 1:19.) Ончо: Суксо.
Галлион – Римысе вуйлатыше, тудо мемнан саманын 51-52 ийлаштыже Ахаийыште ыштен. (Ап.паш 18:12-17.)
Гамалиил – Синедрионын еҥже, иудей-влакын кумдан палыме туныктышышт. Апостол Павелат тудын тунемшыже лийын. (Ап.паш 5:34-40, 22:3.)
Гоморра – Ончо: Содом.
Господь – Юмылан, кугыжалан, озалан ойлымо годым еврей йылмыште пагален адон ’оза, олпот, господин’ мутым кучылтыныт. Лӱдмышт да чот пагалымышт дене Яхве мутым – Юмын чын лӱмжым – йӱкын ойлен огытыл, а тудын олмеш Адонай мутым кучылтыныт. У Сугыньышто ты мутлан кӱриос грек мут келшен толеш. Тудыжат ’оза, господин’ манмым ончыкта. Тыге еҥымат лӱмден кертыныт. Иисус Христос шотыштат ты мутым кучылтыт.
Господьын кечыже – Чыла еҥым Юмын судитлыме кечыже. Иисус Христос тӱняшке Кугыжа да Судья семын пӧртылмӧ кече. (Ис 2:12, 2 Петр 3:10-13, 1 Кор 1:8.)
Давид – Израильын кокымшо кугыжаже, кугыжа тукымын кугезыже. Мемнан саман деч 1000 ий ончыч илен. Давид годым Израиль кугыжаныш пеҥгыдемын да Иерусалим тудын рӱдӧ олашкыже савырнен. Тошто Сугыньын шомакше дене келшышын, вучымо Утарыше Давыдын тукымжо гыч лийшаш улмаш. Иисус Христос тудын тукымжо гыч лийын. (1 Цар 16-шо лончыш – 3 Цар 2-шо лончыш, Мф 1:1, Ин 7:42.) У Сугыньышто Иисус Христосым южгунам Давидын Эргыже маныт. Тыге ойлышо айдеме Тудын Юмын колтымо Утарыше улмыжлан ӱшанымыжым палдара. (Мф 9:27.)
Диакон – Тӱҥалтыш годсо Черкысе Апостол ден епископ-влакын полышкалышышт. (Флп 1:1.)
Динарий – Рим окса, ик кечаш пашадар. (Мф 18:28.)
Ева – Адамын, икымше айдемын, ватыже, да Адам деч шочшо йоча-влакын авашт. Юмо Евам Адамын ӧрдыжлужо дене ыштен. Сатана кишке сыным налын толын да Евам Юмын кӱштымӧ ваштареш ышташ алгаштарен. (Быт 2:15-25, 3:1-24, 2 Кор 11:3.)
Евангелий – Поро Увер. Евангелий – грек йылме гыч налме мут, ’поро увер’ але ’куан увер’ манме лиеш. У Сугыньышто Поро Увер – пророк-влак гоч Юмын пуымо сӧрымаш-влакын шукталтмышт: Юмын колтымо Утарыше да Господь, Христос, толын, да утарыме жап шуын. (Мф 4:23.)
Евнух – Кугыжан полатыште кӱкшӧ верым налше вуйлатыше, шукыж годым вускемдыме. (Ап.паш 8:27.)
Елеон курык – Олив курык, тиде курык ӱмбалне олив пушеҥге кушкеш. (Мф 21:1.)
Елисей – Тошто Сугыньысо пророк, Илиян тунемшыже да тудын гай лӱмлӧ айдеме. Елисей Сирийысе сарзывуй Нееманым проказе чер деч паремден. (3 Цар 19:16-21 – 4 Цар 2:1 – 9:3, 13:14-21, Лк 4:27.)
Епископ – Черкыште вуйын шогышо еҥ. Тӱҥалтыш годсо христиан черкыште могай пашам шуктымыжым ме огына пале. (Флп 1:1.)
Жертве – Ончо: Надыр.
Жертвенник – Юмылан надырым пуаш ыштыме вер. Иудей-влакын жертвенникышт Иерусалимысе храмыште лийыныт. (Мф 5:23, Лк 1:11.) Афиныште Павел шояк юмо-влакын жертвенникыштым ужын. (Ап.паш 17:23.)
Закон – Моисей гоч Юмын пуымо кӱштымаш-влак. Нунын гоч Юмо дене да моло еҥ дене шкем чын кучен мошташ Юмо туныкта. Юмын законын тӱҥжӧ – тиде лу кӱштымаш. У Сугыньышто закон мут эре гаяк Моисейын вич книгажым (Бытие, Исход, Левит, Числа, Второзаконие) ончыкта. (Мф 5:17, 22:36, Ин 1:17.) (Ончо: Моисей.)
Закон туныктышо-влак – Еврей шанчызе специалист-влак, нуно Моисейын законжым да моло Святой Возымашым туныктеныт да тудым умылтареныт. (Мф 2:4.)
Захарий – 1. Тынеш Пуртышо Иоаннын ачаже. (Лк 1:5.) 2. Мемнан саман деч ончыч кандашымше курымышто илыше пророк. Тудым храм кудывечыште пуштыныт. (2 Пар 24:20-22, Мф 23:35.)
Зилот – Иудей националист тӱшкан еҥже. (Лк 6:15.)
Иаков – 1. Еврей-влакын кугезышт, Авраамын уныкаже, Исаакын эргыже. (Быт 5:21 – 50:13, Мф 1:2.) 2. Апостол Иаков, Зеведейын эргыже. (Мф 4:21.) 3. Изирак Апостол Иаков, Алфейын эргыже. (Мф 10:3.) 4. Иаков, Иисусын изаже, Иерусалимысе черкын вуйлатышыж-влак кокла гыч итыже. (Мф 13:55.)
Иерей – Тошто Сугынь закон почеш Аарон тукымысо пӧръеҥ веле иерей лийын кертын. А Ааронжо Левий тукым йыжыҥыш пурен. Храмыште эн кӱлешанжым ыштышаш улыт улмаш. Тыгайже эн ондак – надырым пуымаш лийын. Архиерей иудей иерей-влакын вуйлатышышт, религий шотышто эн кӱлешан верыште шогышо еҥ лийын. Храмысе святой дечат святой верыш тудо веле пурен кертын. Синедрионын (шке калыкшын кӱшыл каҥашыжын) вуйлатыше лиймылан кӧра политикыштат кугу верым налын шоген. (Мф 8:4, 26:3-4, Евр 7 – 10:18.) Ончо: Синедрион.
Иеремий – Тошто Сугыньысо пророк. Тудо мемнан саман деч ончыч нылымше курымышто Иерусалимыште илен, да Тошто Сугыньышто тудын ойжым возыман кугу книга уло. (Мф 2:17.)
Иессей – Давид кугыжан ачаже. (1 Цар 16:1-13, Ап.паш 13:22.)
Иза-шольо-влак – Икгай ӱшанымашым кучышо-влакым У Сугыньышто тыге лӱмдат. Мутлан, Апостол-влакын пашаштым 6:3, Иаковын серышыжым 1:2 ончо.
Израиль – Кугезе Иаковын вес лӱмжӧ (Быт 32:28), тыгак тудын деч шарлыше калыкын лӱмжӧ.
Иисус – ’Господь утара’ манын ончыктышо грекла келыштарен кучылтмо еврей лӱм. Тудым Мария деч шочшо, Юмын Ик Шкет Эргыжлан пуымо. (Мф 1:21.)
Иисус Навин – Моисей деч вара Израиль калыкын вуйлатышыже. Тудын вуйлатымыж дене калык Юмын сӧрымӧ мландым сеҥен налын да шкенжын тукымжо-влаклан пайлен. (Втор 31:7-8,14,23, Нав 1 – 24.)
Илия – Тошто Сугыньысо пророк. Тошто сугынь жапысе пророк-шамыч коклаште тудо ойыртемалтше верыште лийын. Тиде пӧръеҥ шке жапыштыже кугу чудым ыштылын да Израиль кугыжаныште шояк юмылан кумалме ваштареш кредалын. Тудын илыш мучашыжат ӧрыктарыше лийын: тудым тул имне-влак тул орваш пылпомышко наҥгаеныт, тидым Елисей пророк ужын. (3 Цар – 4 Цар 2:12.) Мессий (Христос) толмо деч ончыч Илия пӧртылеш манын, иудей-влак шоненыт (Мф 11:14). Пророк Малахий тидын нерген ончылгоч ойлен. (Мал 3:23-24.)
Иона – Тошто Сугыньысо пророк кокла гыч иктыже. Юмо тудлан тыгай увертарыме пашам ӱшанен пуэн: Ассирий кугыжанышын рӱдӧ олаштыже, Ниневийыште, илыше-влакын языкыштлан ты ола пытарыме лиеш манын каласкалышаш улмаш. Иона Юмым ынеж колышт улмаш да кораблеш шылын каен, но тӱтан годым тудым теҥызыш шуэныт. Теҥызысе кугу янлык Ионам нелын. Тудо утлен да, пытартышлан, Юмын шонымыжым шуктен. Ионан шижтарымыжым колмеке, тусо-влак илышыштым вашталтеныт, да пытарымашым Юмо кораҥден. (Иона 1 – 4, Мф 12:39-41.)
Иосиф – 1. Иаковын латикымше эргыже, тудын аваже – Рахиль. Кӧраныше изаж-влак Иосифым Египетыш кул лияш ужаленыт, но тушто тудо кугу вуйлатыше лийын да Египет калыкымат, шкенжын ешыжымат шужен ий-влак деч утарен. (Быт 30:24; 37; 39 – 48; 49:22-26; 50; Ап.паш 7:9-16.) 2. Мариян, Иисус Христосын Аважын, марийже. (Мф 1:18.) 3. Аримафей гыч Иосиф, Иисусын шолып тунемшыже. (Лк 23:50.)
Ирод – 1. Кугу Ирод, мемнан саман деч ончычын 37 гыч 4 ий марте Иудейын кугыжаже. Иудей-влакын кызыт гына шочшо кугыжашт нерген пален налаш тудын деке эрвел гыч ушан еҥ-влак толыныт. Тудо Вифлеемыште чыла эргаш азам пушташ кӱштен. (Мф 2:1-16.) 2. Антипа Ирод, Кугу Иродын эргыже. Тудо, мемнан саман деч ончычсо 4-ше ий гыч тӱҥалын, мемнан саманын 39 ийже марте Галилей да Перей кундемлаште вуйлатен да Тынеш Пуртышо Иоанным пушташ кӱштен. (Мф 14:1.) 3. Ирод Агриппа Икымше, Кугу Иродын уныкаже. Тудо иудей-влаклан келшынеже улмаш да христиан-влакым поктылын, Иаков Апостолым пушташ кӱштен. Юмо тудым кугешнылмыжлан мутым кучыктен. (Ап.паш 12:1-23.)
Иродиада – Антипа Иродын кокымшо ватыже. Иродиада икымше марийже деч ойырлен да тудын иквӱран Антипа Ирод шольыж дене илаш тӱҥалын. Тудыжат тылеч ончыч шке ватыж деч ойырлен. Тынеш Пуртышо Иоанн нуным тиде закондымо кылыштлан шылтален, а Иродиада тудлан ӱчым шуктен. (Мк 6:17-28.)
Исаак – Авраамын эргыже, еврей кугезе гыч иктыже. Тудо Юмын сӧрымыжлан кӧра шочын, да У Сугыньышто Исаакын шочмыжым Юмын чыла сӧрымыжӧ виеш кодмым ончыктышо таныклымаш семын кучылтыт. (Быт 21:1 – 28:5, 37:27-29; Рим 9:6-12.)
Исав – Тӱҥ кугезе Иаковын изаже, едом калыкын кугезыже. Иаков ден Исав йыгыр эрге лийыныт. Исав икана кочшашлан кугерге вержым Иаковлан ужален. У Сугыньышто Исав Господь деч кораҥше-влакым ончыкта. (Быт 25:19-34, 27:1 – 28:9, 32:4-22, 33:-17, Евр 12:16-17.)
Исаия – Тошто Сугыньысо пророк, тудо Иерусалимыште мемнан саман деч ончычсо кандашымше курымышто илен. Тошто Сугыньышто тудын ойжым возыман кугу книга уло, тусо шомакым У Сугыньын авторжо-влак чӱчкыдын кучылтыт.
Иуда – 1. Иаковын эргыж-влак кокла гыч иктыже, Иуда тукымлан тӱҥалтышым пуышо (Мф 1:2). 2. Искариот манме Иуда, Иисус Христосын латкок тунемшыж гыч иктыже да Тудым ужалыше еҥ (Мф 10:4, 26:47-49). 3. Иисусын вес Апостолжо (Мф 10:3). 4. Иисусын изаже (Мф 13:55). 5. Калыкым шотлен возымо годым тумам нӧлталше Галилей Иуда (Ап.паш 5:37). 6. Варсава манме Иуда, пагалыме христиан (Ап.паш 15:22). 7. Дамаскыште илыше Иуда (Ап.паш 9:11).
Иудей – Кунам Палестина Рим империйын кид йымалныже лийын, тудо кум ужаш гыч, Иудей, Самарий да Галилей гыч шоген (картым ончо). Но южгунам иудей-влак илыме уло кундемым Иудей манын лӱмденыт (мутлан, Лк 1:5).
Иудей-влак – Ожно Иаковын Иуда эргыжын тукымжым тыге лӱмденыт. Варарак, кунам шыгыремдылше-влак еврей калыкым Палестина гыч вес вере кусареныт, тӱҥ шотышто Иудан тукымжо веле мӧҥгеш пӧртылын, да еврей-влакым чылаштымат ты тукымын лӱмжӧ дене лӱмдаш тӱҥалыныт. Иудей калыкым религий уша. Иисус да Тудын эн лишыл тунемшыж-влак иудей лийыныт. (Мф 2:2.)
Ия – Юмо ваштареш шогышо осал шӱлыш, сатанан тарзыже. Иян кид йымакше логалше еҥ-влак нерген У Сугыньышто каласкалат. Тыгай еҥ кап да чон шотышто тӱрлӧ нелылыкым чытен. Иисус Христос еҥ-влакын кӧргышт гыч иям поктен луктын, сандене ия-влак Тудын деч лӱдыныт. (Мф 9:32-33, 10:8, Мк 5:1-20.)
Йозак погышо-влак – Рим казнаш тӱрлӧ йозакым погышо-влак, Палестиныште нуным иудей-влак кокла гыч тарленыт. Нуно казнашке палемдыме наре оксам пуышаш улыт улмаш, но шкаланыштат шуко оксам погеныт. Калык нуным агышылан шотлен да иудей огыл еҥ-влак дене кылым кучымыштлан ужмышудымын ончен. А Иисус нуным Шкеж деч кораҥден огыл, ик Апостолжат йозак погышо лийын. (Мф 9:9-12.)
Йошкар теҥыз – Египет гыч лекме годым Израиль калыкын вошт коштмо теҥыз. (Исх 14:9-31, Ап.паш 7:36.)
Йӱд орол – Иӱд оролыме жапым кум але ныл ужашлан шелыныт. (Мф 14:25.)
Каин – Ончо: Авель.
Калык кугурак-влак – Иудей калыкын вуйлатышыж-влак. Нуно синагог-влакын пашаштым виктарымаште вуйын шогеныт. Южо кугуракше Синедрион член лийын. (Мф 16:21.) (Ончо: Синагог, Синедрион.)
Кесарь – Рим империй вуйлатыше. (Мф 22:17.)
Кид пыштыме йӱла – Иктаж-мом поснак кӱлешаным ыштыме годым айдеме ӱмбаке кидым пыштеныт. Кунам Иисус йоча-влакым благословитлен да черле-влакым паремден, Тудо нунын ӱмбак кидым пыштен. Иисус ӱшаныше-влаклан черле-шамыч дене кид пыштымым шукташ кӱштен. Еҥ-влак Святой Шӱлышым налышт манын, Апостол-влак нунын ӱмбак кидым пыштеныт, айдемым Черкысе пашаш шогалтыме годымат тыгак ыштеныт. (Мк 10:16, 16:18, Лк 4:40, Ап.паш 6:5-6, 8:17.)
Кириней – Йӱдвел Африкысе ола, У Сугынь жапыште тудо Рим империйыш пурен. Иудей-влак тушто шукын иленыт. (Мф 27:32.)
Кифа – Ончо: Петр.
Клавдий – Римын императоржо, мемнан саманын 41-54 ийлаштыже кугыжаланен. Павел миссионер пашажым Клавдий годым тӱҥалын. Тудыжо ондак еврей-влакым пагален, а вараракше нуным Рим гыч поктен колтен. (Ап.паш 11:28, 18:2.)
Ковчег – Ончо: Ной, Сугынь.
Корей – Сӧрымӧ мландыш кайыме годым ир кундемыште шке еҥже-влак дене Моисей ваштареш кынелше еврей, тудым мланде нелын. (Числ 16:1-36, Иуд 11.)
Кугече – Еврей-влакын Египетысе куллык гыч лекме кечым палемдыме пайремышт. Египет гыч лекме деч ончыч еврей кугезе-влак Юмын кӱштымыж почеш пачам кочкыныт да пӧрт омса янакешышт пача вӱрым шӱреныт. Тидын дене нунын кугергышт-влак пуштмо деч утаралтыныт, а египет калыкын кугергышт коленыт, да еврей-влакым поктен луктыныт. Садланак Кугечым эртарымашке кас кочкыш пурен, тушто пачам кочкыныт. Кугечым Иерусалимыште ий еда апрель тӱҥалтыште пайремленыт. У Сугыньышто Иисус Христосым кугече пача дене таҥастарат. Тудо еҥ-влаклан языкышт деч утаралташ йӧным пуышо надыр. Христиан-влак Иисус Христосын ылыж кынелмыжым Кугече кечын палемдат. (Исх 12, Мф 26:17-19, Ап.паш 8:32-35, 1 Кор 5:7.) Ончо: Юмын Пача.
Кумалмаш – Юмо дене кылым кучымаш. Мутлан, чоным почын ойлымаш, сӧрвалымаш, моктымаш, таум ыштымаш але вуйым савымаш. Иисус Христос чӱчкыдын кумалын, да уло Библий эре кумалаш еҥ-влаклан каҥашым пуа. (Мф 14:23, Иак 5:13-18, Еф 6:18-20.)
Кынергут – Кутыш висыш, пелметр наре. (Мф 16:27.)
Левий тукым – Иерей-влакын полышкалышышт, Иаковын Левий эргыжын пӧръеҥ йыжыҥ тукымжо. (Числ 1,3,4,8, Лука 10:32.) Ончо: Иаков 1.
Легион – Рим армийын ужашыже, 6000 наре йолешке. (Мф 26:53.)
Лепта – У Сугынь жапысе грек-влакын эн изи вӱргене оксашт. (Мк 12:42.)
Лот – Авраам тукым еҥ, Содом олам пытарыме годым Лотым утарен кодымо. (Быт 19:15-26, Лк 17:28-29.)
Лука – Евангелий кокла гыч иктыжым да «Святой Апостол-влакын пашаштым» возышо врач. Павел Апостол дене пырля ятыр вере миен коштын. (Кол 4:14.)
Манна – Египет гыч ир мланде гоч Юмын сӧрымӧ мландыш кайыме годым Израиль калыклан 40 ий жапыште Юмын пуымо кочкыш. (Исх 16:14,31,35; Числ 11:6-9; Ин 6:31.)
Мессий – (Ин 1:41, 4:25.) Ончо: Христос.
Миро – Тамлын ӱпшышӧ ӱй. Ончо: Шӱрымаш.
Михаил – Архангел (эн кугу Суксо) кокла гыч иктыже. (Дан 10:13, Иуд 9, Почм 12:7.) Ончо: Суксо.
Моисей – Израиль калыкын религий да политик шотышто пеш кугу вуйлатышыже. Египетыште шочшо еврей, тудо Израиль калыкым Егитпетыште кул семын илыме деч утарен наҥгаен. Моисей пророк лийын, да тудын гоч Юмо калыклан лу кӱштымашым да моло законым пуэн. Лу кӱштымаш – тиде Юмын законын тӱҥжӧ. (Исх 1 – 20, Втор 34, Ап.паш. 7:20-38.)
Надыр – Юмылан пуымо пӧлек. Израиль калыклан Юмын пуымо тошто сугынь почеш еҥ-влак Тудлан законын ончылгоч палемдыме надыржым кондышаш улыт улмаш. Акрет годсо Израильыште Юмылан надыр шотеш вольыкым, кочкышым да тамлын ӱпшышым кучылтыныт. Южо надыржым тичмашнек йӱлалтеныт, а икмынярышт гыч иерей-влак шке пайыштым налыныт. Надыр деч посна Юмо айдемын языкшым ок кудалте. Христосын колымыжо – ситыше тичмаш надыр (жертве), тудлан кӧра Юмо Христослан ӱшаныше чыла еҥын языкшым кудалта манын, У Сугынь увертара. Тетла нимогай вес надыр ок кӱл. (Лк 13:1, Евр 7:27.) Ончо: Храм.
Нард – Индийысе кушкыл. Тудын вожшо гыч пеш тамле пушан ӱйым ыштеныт. (Мк 14:3.)
Ниневий – Ончо: Иона.
Ной, Нойын ковчегше – Айдеме тукымын эн тӱҥалтыш кугезыж гыч иктыже. Ной чын ыштыше еҥ лийын, сандене Юмо тудым уло мландым пытарыше кугу вӱд ташлыме деч утараш шонен пыштен. Юмын каҥашыж почеш Ной ковчегым (леведме кугу пушым) ыштен да шке ешыжге илен кодын. (Быт 6:8 – 8:19, Мф 24:37-39.)
Омаш шогалтыме пайрем – Шурным поген налме куан пайрем, тудым кажне шыжым шым кече эртареныт. Израилтян-влак пайрем годым укшла дене омашым ыштеныт да Юмын сӧрымӧ мландыш кайыме годым ир мландыште коштмым шарныме лӱмеш тушто иленыт. (Лев 23:33-43, Ин 7:2.)
Осал шӱлыш – Ончо: Ия.
Осанна – Еврей-арамей мут, «утаре», «полшо» манмым ончыкта. У Сугыньышто Иерусалимыш толшо Христосым тиде шомак дене саламлат. (Мф 21:9.)
Пача – Ончо: Юмын Пача.
Петр – «Кӱ курык» манмым ончыктышо лӱм. Петр Иисус Христосын ик эн лишыл Апостолжо лийын. Грекла лӱмжӧ – «Петрос», а Петрым арамей Кифа лӱм денат ойленыт, тудат кӱ курыкым ончыкта. (Мф 16:17-18, Ин 1:42.)
Полк – Тыште: У сугынь жапысе когорта, 600 наре еҥан Рим сарзе-влакын ужашышт. (Мф 27:27.)
Понтий Пилат – Мемнан саманын 26 гыч 36 ий марте Рим империйын Палестинысе вуйлатышыже. Тудо иудей-влак дене келшен да Иисусым пушташ судитлен. (Мф 27:2,11-26.)
Пресвитер – Верысе черкым вуйлатыше айдеме. (Ап.паш 11:30.) Ончо: Черке.
Проказе чер – Лӱдыкшӧ тӱрлӧ коваште черын иктешлыме лӱмжӧ. Тӱжвач ончымаште нуно кызытсе лепра черым шарныктеныт. Проказе черан-влак ару огыллан шотлалтыныт, нуным храмыш пуртен огытыл да еҥ-влак кокла гыч поктеныт. Кӧ тыгай черан еҥ деке тӱкнен гын, тудат ару огыллан шотлалтын. Нине черым эмлен кертын огытыл, но кунам Иисус Христос тыгай черан дене вашлийын, Тудо нуным тӱкалтен паремден. (Лев 13:1-46, 14:1-32; Мф 8:1-4.)
Пророк – Юмо деч уверым кондышо айдеме. Шке шонымыжым калыклан увертараш да шке шомакшым колышташ туныкташ манын, Тошто Сугынь жаплаште Юмо пророк-влакым ойырен налын. Нуно тыгак ончык лийшашым ойленыт. Тошто Сугыньышто латкуд пророкын книгаштат уло. У Сугыньышто христиан черкылаште ыштыше пророк-влак ушештаралтыт. Нуно Христослан ӱшаныше лийыныт, да нунын гоч Юмын Шӱлыш ойлен. Нунын кокла гыч Агав да «Почмашын» авторжо веле лийшашым ончылгоч каласеныт. Молышт туныктышо гай лийыныт. (Мф 1:22, 11:9, 23:37, Лк 4:24-27, Ап.паш 21:10-11, Почм 1:1-2.)
Псалом – Тошто Сугыньысо Псалтирь книгашке пурышо посна муро. Тидыже еврей калыкын кугу мурпогыжо. Псалом кокла гыч шукыжо кумалтышмут улыт. (Ап.паш 13:33.)
Пундашдыме келгыт – Ончо: Тамык.
Пӱтӧ – Палемдыме жапыште религий амал дене иктаж-мом кочде але тӱрыс кочде илымаш. Иудей калык ий еда лийше южо религий пайрем жапыште пӱтым кучен. Еҥ-влак чӱчкыдынак шке амалыштлан лийын пӱтым кученыт, мутлан, ойгылан кӧра але иктаж-могай чот кӱлешаным ышташ тӱҥалме деч ончыч. Иисус Христосат пӱтым кучен. (Ис 58, Мф 4:2, Ап.паш 14:23.)
Пӱчмӧ йӱла – Кандаш кечаш еврей эрге йочалан пӱчмӧ йӱлам эртареныт. Пӱчмаш – тиде Авраамлан Юмын пуымо сугыньжын еҥже улмым ончыктышо пале. Пӱчман еҥ еврей-влакын акрет годсо законыштым шуктышаш улмаш. А Христос гоч пуымо у сугыньын (ойпидышын) палыже – тынеш пуртымаш. (Быт 17:9-27, Лк 1:59, Гал 5:2-3, Кол 2:11.)
Пылпомыш Кугыжаныш – Ончо: Юмын Кугыжаныш.
Раав – Иерихон олаште еврей-влакын шекланен коштшо-влакыштым порын вашлийше ӱдырамаш. Еврей-влак олам сеҥен налмеке, Раавым арален коденыт. (Нав 2 – 6, Иак 2:25.)
Равви, раввуни – Туныктышым пагален лӱмдымаш. Еврей йылмысе мут, равви ’туныктышо’, а раввуни ’мыйын туныктышем’ манмым ончыкта. (Мф 23:7, Мк 10:51.)
Рай – Икымше еҥ-влаклан Юмын шындыме сад, мутым колыштдымыштлан нуным тушеч поктен колтымо. У Сугыньышто рай – чын ыштышым колымаш деч вара вучышо вер. (Быт 3, Лк 23:43.)
Рахиль – Тӱҥ кугезе Иаковын ватыже, Иосифын да Вениаминын аваже. (Быт 29, 30:1-24, 35:16-20, Мф 2:18.) Ончо: Иаков 1.
Ревекка – Исаакын ватыже, Исавын да Иаковын авашт (Быт 25:19-26, Рим 9:10.)
Рим гражданстве – Рим империйын еҥже лиймаш айдемылан посна правам пуэн. Павел граждан лийын да тидлан кӧра Рим законын аралымыж дене пайдаланен кертын. (Ап.паш 22:25-29.)
Рим империй – У Сугыньым возымо годым Рим империй Мландыкокла теҥыз йырысе кугу кумдыкым шке кид йымалныже кучен, Палестинат тудын кид йымалныже лийын.
Саваоф – Юмын чапшым да вийжым ончыктышо лӱм. «Господь Саваоф» манмым ’кавасе шӱдыр-влакын Озашт’, ’шотлен пытарыдыме Суксо-шамычын Озашт’ манме семын умылаш кӱлеш, очыни. (Иак 5:4.)
Савл – Апостол Павелын еврей лӱмжӧ. Тудым «Апостол-влакын пашаштышт» 13-шо лончышын 9-ше почеламутшо марте Савл маныт. (Икымше гана Ап.паш 7:58.)
Саддукей-влак – Еврей калыкын религий партийышт гыч иктыже, тушко поян да озаланыше ешла гыч иерей-влак пуреныт. Нуно фарисей партий ваштареш шогеныт. Саддукей-влак Суксо улмылан але колымаш гыч ылыжмылан ӱшанен огытыл. Моисейын вич книгаже деч молым, кугезе-влакын йӱлаштымат, моло Возымашымат пагален огытыл. (Мф 22:23-32.)
Самарий-влак – Палестинан кокла ужашыштыже илыше еҥ-влак (картым ончо). Моло калык дене лугалтше еврей-влак деч лекше калык. Иудей ден самарий-влак икте-весым ужмышудымын онченыт. (Мф 10:5, Ин 4:4-42.)
Самуил – Израильын пытартыш кугу судьяже. Пророк. (1 Цар 1 – 3, 7:2-13:15, 15:1 – 16:13, 25:1, Ап.паш 3:24.)
Саҥга вер – Грекла «вуйгоҥгыра вер», тушан Иисус Христосым пудален сакеныт. (Мф 27:33.)
Сарра – Авраамын ватыже, Исаакын аваже. (Быт 17:15-16,18:1-15, 21:1-7, Рим 4:19.) Ончо: Авраам.
Сатана – ’Титаклыше, тушман.’ Тошто Сугыньышто «сатан» еврей мут кучылталтеш, а У Сугыньышто ты шомаклан «диаболос» грек мут келшен толеш. Сатана – Юмын эн тӱҥ тушманже. Айдемым Юмын ончылно сатана титакла да алгаштара, айдеме Юмын шонымо ваштареш ыштыже манын тырша, Юмо деч кораҥдаш тӧча. Айдемым утарыме да Поро Уверым шарыме ваштареш сатана шога. Но шке колымыж да ылыжмыж дене Иисус Христос сатанам сеҥен. (Иов 1:6-12, 2:1-7, Мк 4:15, Почм 20:10.)
Святой – Юмо святой улеш: моткоч чот ару, чын да виян, нимогай ситыдымашыже уке, лӱдмашым да пагалымашым лукшо. Ӱзгарат, айдемат, верат святой лийын кертыт, тунам нуно язык деч тораште шогышо, Юмылан ойырымо, Юмын лийшаш улыт. Иисус Христос святой, да Библий еҥ-влакым святойла, яндарын да чын илаш ӱжеш.
Святой-влак – Черке погынымашке коштшо ӱшаныше чыла еҥым У Сугыньышто тыге лӱмдат. (Рим 1:7.)
Святой Шӱлыш, Шӱлыш – Юмын Шӱлыш, Ача да Эрге дене иктӧр; пырляже кум-иктылык (триединый) Юмо. Иисус каласен: Ачам деке кайымем деч вара тунемшем-влак Святой Шӱлышым налыт. Тиде сӧрымаш Витлыгече кечын шуын. Шӱлыш полшымо дене ӱшанымашан еҥын шӱмыштыжӧ Юмо ила да шке еҥже-влакым Черкыш уша. (Мф 1:18, 3:16, 28:19, Ин 14:16-17,26, 16:7, Ап.паш 2, 1 Кор 3:16, Еф 2:22.)
Синагог – Иудей-влакын Возымашым лудмо да Юмылан кумалме верышт. Тиде тыгак Юмын законжым тунемме школ да судитлыме вер улмаш. А Моисейын законыштыжо палемдыме надырым Иерусалимысе храмыште веле пуэн кертыныт. Синагог-влак Палестиныште веле огыл, а иудей-влак шукын илыме вес эллаштат лийыныт (да кызытат улыт). (Мф 4:23.)
Синай курык – Синай курыкышто Юмо Моисейлан законым пуэн. (Исх 19 – 31, Ап.паш 7:38.)
Синедрион – Иудей-влакын кӱшыл каҥашышт, Рим империй тудлан шке калыкшым вуйлаташ икмыняр правам пуэн. Синедрионыш 70 еҥ пурен (архиерей, калык кугурак, закон туныктышо, фарисей да саддукей-влак). Нуно Иерусалимыште погыненыт. Погынымашым архиерей вуйлатен. (Мф 26:57-66.)
Сион – Святой курык, тушто Иерусалимысе храм верланен. Уло Иерусалимым Сион манын лӱмден кертыныт. (2 Цар 5:6-9, Мф 21:5, Почм 14:1.)
Скиний – Пырля нумал коштмо омаш, тушто Юмылан кумалыныт. Египетысе куллык гыч лекме деч вара Синай ирмландыште коштмыж годым Израиль калык тудым шкеж дене пырля нумал кондыштын. У Сугыньышто скиний мутым чӱчкыдын важмалдыкын кучылтмо. (Исх 40:34-38, Евр 8:2.)
Смирна (мирра) – Аравийыште, Эфиопийыште да Сомалиште кушшо изи пушеҥгын кишыже. Тудын дене тамлын ӱпшышӧ ӱйым ямдыленыт, мутлан, корштымым чарыше эмлан да колышо капым шӱраш кучылтыныт. (Мф 2:11, Мк 15:23, Ин 19:39.)
Смоква пушеҥге – Кечывал велнысе саскан пушеҥге, саскаже – смоква, але инжир. Кызытсе йылмыште саскажым эн чӱчкыдын инжир маныт. (Мф 21:19.)
Содом – Шинчалан теҥыз серысе ола. Содом ден Гоморра ола-влакым языкыштлан Юмо кузе кава гыч йогышо кӱ да тул дене пытарыме нерген Тошто Сугыньышто ойлалтеш. (Быт 19:24-25, 2 Петр 2:6.)
Соломон – Давид кугыжан эргыже, Израиль калыкын кумшо кугыжаже. Тудо мемнан саман деч ончыч луымшо курымышто кугыжаланен да икымше храмым ыштен. Юмо деч тудо кугу ушым налын, да эсогыл кечывалвел ӱдырамаш кугыжа Соломонын ушан шомакшым шке пылышыж дене колышташ толын. (3 Цар 1 – 11, Мф 1:6, 12:42, Ап.паш 7:47.)
Стадий – Грек виса кутыш, 185 метр наре. (Лк 24:13.)
Сугынь – Языкыш пурышо айдеме тукымлан шке йӧратымашыжым ончыкташ Юмо шонен да еҥ-влаклан сугыньым пуэн (рушлаже «завет» лиеш, грекла – ’ойпидыш, ушем’). Тошто сугыньын негызше законым шуктымаш лийын, а у сугыньын негызше – Иисус Христосын Шкенжым айдеме тукым верч пуэн колымыжо. (Исх 24:1-8, Мф 26:28, Евр 8:6-13.)
Сугынь ковчег – Шӧртньӧ дене леведме сылнештарыме пу шондык, тушто кӱ оҥа-влакым араленыт, ӱмбаланышт Юмын лу кӱштымашыжым возымо улмаш. Ковчег кӧргыштӧ тыгак Ааронын пондыжо да маннам оптымо ате лийыныт. Тудым храмыште эн святой верыште араленыт. (Втор 10:1-5, Евр 9:4.)
Суксо – Юмын уверкондышыжо да служитлышыже, Юмын ыштыме шӱлыш. Южо Суксым Библий лӱм дене ончыкта. Суксо южгунам айдеме тӱсан кончен кертеш. Библий языкыш пурышо суксо-влак нергенат ушештара. Языкыш пурышо суксо-влак Юмылан огыл, а сатаналан тарзыланат. (Лк 1:26, Мк 16:5, 2 Петр 2:14.)
Тамык – Колышо-влакын верышт, тушто Юмылан ӱшаныдыме-влак орланат. (Мф 5:22.)
Тетрарх – Иктаж-могай областьын нылымше ужашыжым вуйлатыше, Рим кугыжаныште вес вуйлатышын кид йымалне улшо чыла изирак тӧра-влакым тыге манын кертыныт. Кугыжа деч изирак вуйлатыше. (Лк 3:1.)
Тиверий – Мемнан саманын 14-37 ийлаштыже кугыжаланыше Рим император. (Лк 3:1.)
Той дене ыштыме кишке – Сӧрымӧ мландыш Израиль калыкын куснымыж годым еҥ-влак Юмын ваштареш ойлаш тӱҥалыныт, да Юмо нунын коклаш аяран кишке-влакым колтен. Моисейын ыштыме да кужу вара вуеш сакыме той кишке ӱмбаке ончышо-влак веле чӱҥгалме деч паремыныт. Иисус каласен: Тудо Шкежат тиде кишке семынак нӧлталме лиеш. (Числ 21:4-9, Ин 3:14.)
Тойымаш – Йӧн лийын гын, Израильыште колышым курык рожеш тоеныт. Тудыжо пӱртӱсыштӧ шке лийын але еҥ-влак ыштеныт. Аҥжым йыргешке кӱ дене петыреныт. Колышым вынер дене пӱтыралыныт да тамле пушан ӱй дене шӱреныт. Шӱргышкыжӧ шовычым пыштеныт. Йорло еҥым тӧр вереш тоен кертыныт. Тыгай годым кап йыр кӱм оптеныт да мланде дене уреныт, а ӱмбакыже кӱ плитам пыштеныт. Еҥ-влак сайын ужышт манын, чыла шӱгарым ошемденыт. (Мф 27:57-60, 23:27.)
Тошто Сугынь – Иисусын шочмыж деч ончыч возымо Библийысе книга-влак. Тӱҥ шотышто нуным еврей йылме дене серыме.
Тунемше – Туныктышыж почеш кайыше. Фарисей, закон туныктышо-влак да Тынеш Пуртышо Иоанн семынак Иисус Христосат Шкаланже тунемше-влакым поген. Нунын кокла гыч латкокытшым Апостол манын да посна туныктен. Тиде эн лишыл тунемшыж-влак кокла гыч иктыже, Искариот Иуда, Тудым ужален да шкеже колен, а Иисусын ылыжмыж деч вара моло 11 тунемше Иуда олмеш Матфий лӱман еҥым сайленыт. (Мф 4:18-22, Ап.паш 1:13,24-25.) Ончо: Апостол.
Туштен ойлымаш – Туныктымашан кӱчык ойлымаш. (Мутлан, Мф 13:1-23.)
Тӱҥ кугезе – патриарх, тукымлан тӱҥалтышым пуышо кугу еҥ. (Ап.паш. 7:8.)
Тынеш пуртымаш – Грекла ’вӱд дене мушмаш, вӱдыш чыкымаш’ манме лиеш. Тынеш Пуртышо Иоанн языкыштым почын ойлышо еҥ-влакым Иордан эҥереш тынеш пуртен, тунам Юмо языкыштым кудалтен. Иоанн Иисус Христосым Шкенжымат тынеш пуртен, да тидын годым Святой Шӱлыш Иисусын ӱмбакыже волен. Варарак Иисус Христос тунемшыж-влаклан еҥ-влакым тынеш пурташ кӱштен. Сандене Витлыгече пайрем деч вара Христослан ӱшанаш тӱҥалше-влакым чыланыштым Тудын лӱмжӧ дене тынеш пуртеныт. Тынеш пуртымаш Христос деке ушнымым, Тудын дене пырля колымым да у илышын тӱҥалмыжым ончыкта. (Мф 3:5-6,13-17, 28:19, Ап.паш 2:38-41, 19:4-5, 1 Петр 3:20-21, Рим 6:3-11.)
У Сугынь – Иисусын шочмыж деч вара возымо Библийысе книга-влак. Нуным грек йылме дене серыме.
Фараон – Акрет годсо Египетысе кугыжа-влакын чап лӱмышт. (Ап.паш 7:10.)
Фарисей-влак – Еврей-влакын религий партийышт гыч иктыже. Моисейын законжым сайын шуктен шогымо дене пырля фарисей-влак кугезе-влакын йӱлаштым шуктымым моткоч кӱлешанлан шотленыт. (Мф 3:7, Лк 11:37-38.)
Феликс – Антоний Феликс мемнан саманын 52-60 ийлаштыже Римын Иудейысе вуйлатышыже лийын. (Ап.паш 23:24 – 24:47.)
Феофил – ’Юмым йӧратыше’ манмым ончыктышо лӱм. «Лукан возымо Евангелий» ден «Святой Апостол-влакын пашашт» Феофиллан возымо (Лк 1:1-4, Ап.паш 1:1). Тиде еҥ кӧ лийын, ме огына пале.
Фест – Порций-Фест мемнан саманын 60-62 ийлаштыже Римын Иудейысе вуйлатышыже улмаш. (Ап.паш 24:27 – 25:27, 26:24-32.)
Ханаан – Палестина кундемым акрет годсо лӱмжӧ. (Ап.паш 7:11.)
Храм – Иерусалимысе святой вер, уло иудей калыкын рӱдӧ кумалме верже. Тушто гына надырым пуаш лиеш улмаш. Храм комплексыш пуреныт: кӱполат – тудын эн кӧргӧ ужашыже поснак святой улмаш; тыгак кугу кудывече лийын, тушто жертвенник верланен, тышанже надыр шотеш пуымо вольыкым йӱлалтеныт. Икымше храмым Соломон кугыжа чоҥен (3 Цар 6 – 9:9). Римын сарзыж-влак пытартыш храмым, У Сугынь жапысе храмым, мемнан самынысе 70 ийыштыже йӱлалтеныт. Картым ончо.
Храмым уэмдыме пайрем – Ий еда эртарыме религий пайрем. Мемнан саман деч ончыч 160-шо ийлаште Иерусалимысе храмым сириец-влак шакшыленыт. Сар тӱҥалын, тудлан лийын иудей-влак эрыкан лийыныт да храмым угычын святитленыт. Тидын лӱмеш декабрьыште куан пайремым эртарат. (Ин 10:22.)
Христиан – Христослан ӱшаныше еҥ, черке погынымашын еҥже. (Ап.паш 11:28.)
Христос – Еврей йылмысе «Мессий» мутым грек йылмыш кусарымаш, кок мутшат ’Шӱрымӧ, Шӱрен палемдыме’ манме лиеш. Ожнысо Израильыште кугыжам, пророкым да иерей-влакым шогалтыме годым шӱрымӧ йӱлам эртареныт. Тошто Сугыньын пророкшо-влак Юмын сӧрымӧ Утарышым «Мессий» манын ончыктеныт. У Сугыньышто Христос лӱмым Иисус нумалеш, молан манаш гын Кӧн нерген пророк-влак ойленыт, Тиде лач Тудо.
Черке – Иисус Христослан ӱшаныше еҥ-влакын общинышт. Черке Витлыгече кечын, Христосын ылыжмыж да пылпомышко кӱзен кайымыж деч вара шочын. Черке – мланде ӱмбалне Христосын капше. Верласе тыгай общине-влакын вуйлатышыштым пресвитер манын лӱмденыт. (Ап.паш 2, 8:1, 14:23, Рим 16:16.)
Чынын Шӱлышыжӧ – Ончо: Святой Шӱлыш.
Шергинде пайрем – Кугече дене кылдалтше шым кечаш пайрем. Еврей-влак Египет гыч лекме годым шопо руашым ямдылен шуктен огытыл, сандене кажне ийын ты пайремым эртарыме годым шере киндым гына кочкыныт. (Исх 12:39, 13:3-7, Лев 23:5-8, Мф 26:17.) (Ончо: Кугече.)
Шуматкече – Иудей календарьыште тиде – Юмылан ойырымо пайрем кече. Кугарня кастене тӱҥалын, вес кас марте шуйна. Иудей-влак ты кечым «шаббат» маныт, ты мутшо ’чарнымаш’ манме лиеш. Моисейын законжо почеш тудо каныш кече, тунам пашам ышташ ок лий. Шуматкечын мом ышташ лийме шотышто закон туныктышо-влакын пеш пеҥгыде правилышт лийын. Мутлан, шуматкечын могай коклам каяш лиймым нуно палемденыт. Иисус шуматкечынат еҥ-влакым паремден, сандене Иисус шуматкече нерген Юмын кӱштымыжым пудыртен манын шотленыт. А Иисус тиде кӱштымым пытараш шонен огыл, но еҥлан шуматкечын полшаш чарыме ваштареш шоген. (Исх 20:8-11, Мф 12:10-14, Ап.паш 1:12.)
Шӱрымаш, шӱрен палемдымаш – Айдеме ӱмбаке тамле пушан ӱйым опталмаш. Ожнысо Израильыште кугыжам, пророкым да иерей-влакым пашаш шогалтыме годым шӱрымӧ йӱлам эртареныт. У Сугыньышто унам порын вашлийме, еҥым тойымо, тыгак паремдыме годым айдемым шӱрымӧ нерген каласкалалтеш. Еҥ-влакым Святой Шӱлыш дене Юмо «шӱрен» кертеш. «Шӱрымӧ» шомак Юмын ойырен налме Утарышым, Христосым, ончыкта. (Лев 8:1, 1 Цар 10:1, Мф 6:12, Лк 4:18, 7:46, Ап.паш 10:38, Иак 5:14, 1 Ин 2:20.)
Ылыж кынелмаш – Иисусым Юмо колымаш гыч ылыжтен да чыла еҥымат ылыжта манын, У Сугынь туныкта. (Мф 28:5-6, Почм 20:12-13.)
Ырес, ыресеш пудалымаш – Рим калыкын шучкын орландарен пуштмо йӧнжӧ. Титакан еҥым пу ыресеш сакеныт але пудаленыт. Пудален сакымым ыресеш коденыт, тудо эсогыл икмыняр кече логар кошкен, шужен орланен кечен. Мутлан, кул да тумам нӧлталше-влакым тыге орландарен пуштыныт. Шукыж годым нунын капыштым иканаште тоен огытыл. Иисус Христос языкдыме лийын гынат, Тудым ыресеш пудален сакеныт. Тудо айдеме тукымын языкшым Шке ӱмбакше налын да шке колымыж дене айдеме тукым ден Юмо коклаште сӧрасымашым ыштен. (Мф 27:31-38, Ап.паш 2:36-38.)
Эрныктымаш – Айдеме дене шуктен кертме религий йӱла. Мутлан, эрге азам ыштымеке, ӱдырамашым 40 кече религий шотышто ару огыллан шотленыт. Ты жап эртымеке, храмыште палемдыме надырым пуэныт, тылеч вара ӱдырамаш уэш арулан шотлалтын. (Лк 2:22,24, ончо: Ару.)
Юмылан мутым пуымаш – Апостол-влакын пашаштышт (18:18, 21:23) назорейла мутым пуымо нерген ойлалтеш. Тыгай мутым пуышо еҥ палемдыме жаплан шкенжым Юмылан ойырен: нимогай аракам йӱын огыл, колышо еҥ деке тӱкнен огыл, тудын вуйышкыжӧ ӱп нӱжымӧ ӱзгар тӱкнышаш огыл улмаш. Палемдыме жап эртымеке, законышто палемдыме надырым тудо кондышаш да вуйжым нӱжышаш улмаш. (Числ 6.)
Юмын Кугыжаныш, Пылпомыш Кугыжаныш – Тиде географический кумдык але политик ушем огыл. Юмын Кугыжаныш нерген Иисус шуко ойлен. Мутлан, Лукан возымыжым ончо: 6:20; 7:28; 8:10; 9:27,62; 11:2,20; 12:31-32; 13:18-21,28-29; 17:20-21; 18:16-17,24-30; 21:31; 22:16.
Юмын Пача – Тынеш Пуртышо Иоанн Иисусым Юмын Пача (рушлаже Агнец) манын. Тыге лӱмдымаш тошто сугынь годымсо надыр пача-влак дене кылдалтеш. Юмылан самырык, экшыкдыме тага-влакым надырлан пуэныт. Иисус Христос кугече пача гай надыр (жертве) лийын. (Ин 1:29, 1 Петр 1:18-19, Почм 5:6.)
Юмын Эрге – Иисус Христос. Ончо: Святой Шӱлыш.
Яжарланымаш – Шке вате але марий деч моло дене коштмаш.
Язык – Юмо да Тудын шонымыж деч кораҥмаш. Сулык.
МАРЛА-РУШЛА ИЗИ МУТЕР
алгаштараш – искушать
архиерей – первосвященник
аташланымаш – распутство
вынер омаш – палатка
иерей – священник
йозак – налог
йолшакляка – лодыжка, щиколотка
каламбыр – тмин
калып – колода
келанаш – чувствовать довольство, наслаждаться
керде – сабля, меч
кесарь – император Римской державы
кидвозыш – рукопись
кокыте шонкалаш, кокытеланаш – сомневаться
кӱдыратле – великий
кӱсмен – рулевое весло
лампыпӱкен – подставка для лампы
лӱм окса – подать
лыҥ – изобильно
надыр – жертва (вклад)
сугынь – договор, завет, союз
пондо – посох
пӱрдыш – занавес, завеса
пӱртньык – мята
ракывотшер – жемчуг
ру – закваска
сарзе – воин
суап – добро, награда
суапландараш – благословить
сутланымаш – похоть, жадность
тамык – ад, тот мир
танык, таныклыше – свидетель
таныклаш – свидетельствовать
тарзе – слуга
тарзыланаш – служить
тат – момент, мгновение
товатлаш – клясться
товатмут – клятва
туркаш – терпеть
тӱтыраш – кадить
шокшымужо – горячка
шувыш – мехи
шугыньо – дубина
шудо шерча – ясли (кормушка для скота)
шурнышырчык – саранча
шӱдывуй – сотник
шывага – жребий
эргылыкыш пурташ, эргылыкеш налаш – усыновлять
КӰЧЫКЕМДЫМАШ-ВЛАК
У СУГЫНЬ
Ап.паш – Святой Апостол-влакын пашашт
Гал – Святой Апостол Павелын галат-влаклан колтымо серышыже
Евр – Святой Апостол Павелын еврей-влаклан колтымо серышыже
Еф – Святой Апостол Павелын ефесян-влаклан колтымо серышыже
Иак – Святой Апостол Иаковын уло Черкылан колтымо серышыже
Ин – Иоанн (Иоаннын возымо Святой Евангелий)
1 Ин – Святой Апостол Иоанн Богословын уло Черкылан колтымо 1-ше серышыже
2 Ин – Святой Апостол Иоанн Богословын уло Черкылан колтымо 2-шо серышыже
3 Ин – Святой Апостол Иоанн Богословын уло Черкылан колтымо 3-шо серышыже
Иуд – Святой Апостол Иудан уло Черкылан колтымо серышыже
Кол – Святой Апостол Павелын колоссян-влаклан колтымо серышыже
1 Кор – Святой Апостол Павелын коринфян-влаклан колтымо 1-ше серышыже
2 Кор – Святой Апостол Павелын коринфян-влаклан колтымо 2-шо серышыже
Лк – Лука (Лукан возымо Святой Евангелий)
Мф – Матфей (Матфейын возымо Святой Евангелий)
Мк – Марк (Маркын возымо Святой Евангелий)
1 Петр – Святой Апостол Петрын уло Черкылан колтымо 1-ше серышыже
2 Петр – Святой Апостол Петрын уло Черкылан колтымо 2-шо серышыже
Почм – Святой Иоанн Богословлан почмаш
Рим – Святой Апостол Павелын римлян-влаклан колтымо серышыже
1 Тим – Святой Апостол Павелын Тимофейлан колтымо 1-ше серышыже
2 Тим – Святой Апостол Павелын Тимофейлан колтымо 2-шо серышыже
Тит – Святой Апостол Павелын Титлан колтымо серышыже
1 Фес – Святой Апостол Павелын Фессалоникыште илыше-влаклан колтымо 1-ше серышыже
2 Фес – Святой Апостол Павелын Фессалоникыште илыше-влаклан колтымо 2-шо серышыже
Флп – Святой Апостол Павелын Филиппыште илыше-влаклан колтымо серышыже
Флм – Святой Апостол Павелын Филимонлан колтымо серышыже
ТОШТО СУГЫНЬ
Тошто Сугынь марла лектын огылат, кӱчыкемдымаш-влакым утларакшым руш Библийысе семынак кучылтмо.
Авв – Книга Пророка Аввакума
Агг – Книга Пророка Аггея
Ам – Книга Пророка Амоса
Быт – Первая книга Моисеева. Бытие
Втор – Пятая книга Моисеева. Второзаконие
Дан – Книга Пророка Даниила
Зах – Книга Пророка Захарии
Иез – Книга Пророка Иезекииля
Иер – Книга Пророка Иеремии
Иов – Книга Иова
Иоиль – Книга Пророка Иоиля
Иона – Книга Пророка Ионы
Ис – Книга Пророка Исаии
Исх – Вторая книга Моисеева. Исход
Лев – Третья книга Моисеева. Левит
Мал – Книга Пророка Малахии
Мих – Книга Пророка Михея
Нав – Книга Иисуса Навина
Ос – Книга Пророка Осии
1 Пар – Первая книга Паралипоменон
2 Пар – Вторая книга Паралипоменон
Притч – Книга Притчей Соломоновых
Пс – Псалом
1 Цар – Первая книга Царств
2 Цар – Вторая книга Царств
3 Цар – Третья книга Царств
4 Цар – Четвертая книга Царств
Числ – Четвертая книга Моисеева. Числа
БИБЛИЙЫМ МАРИЙ ЙЫЛМЫШ КУСАРЫМЕ НЕРГЕН
Ынде марий-влакат кызытсе литератур йылме дене кусарыме У Сугыньым налыныт. Но Библийын посна ужашыжым марий йылмыш ондакат кусарыме. Марий йылме дене книгаште лекше возымаш кокла гыч эн ондакысе – тиде «Пылпомышсо Ачана» кумалтышмут, тудым 1705 ийыште Амстердамыште лекше книгашке пуртымо. Книга «Татарийын йӱдвел да эрвел ужашыже» маналтын, тудым голланд шанчызе Н. Витсен возен. А марий йылме дене лекше икымше книгаште Библий гыч Юмын лу кӱштымашыже лийын. Тиде книга – 1804 ийыште Москваште савыктыме «Сокращенный катехизис с присовокуплением некоторых молитв, символа веры и 10 заповедей на русском и черемисском языках». Вара тыгай книга-влакым марий йылмын тӱрлӧ диалектше дене савыктыме, шукыракышт курык марла лектыныт. Библийын марий йылме дене тӱрыс кусарыме книгаж-влак кокла гыч тыгайым ушештараш лиеш: курык марла лекше У Сугыньым (тудым Россий Библий Ушем 1821-1827 ийлаште Петербургышто савыктен), олык марий йылмыш кок гана кусарыме Матфейын Евангелийжым (икымшыже Лондонышто 1866 ийыште латин буква дене савыктыме, кусарышыже эстон Ф. Видеман, а кокымшыжо – 1870 ийыште, савыктышыже – Православный Миссионер Ушем), курык марий йылме дене Матфейын Евангелийжым (тудым Лондонышто 1866 ийыште латин буква дене савыктыме, кусарымым Ф. Видеман терген), олык марий йылме дене ныл Евангелийым (Православный Миссионер Ушем, Озаҥ, 1906 ий), олык марий йылме дене Псалтирьым (Британский да Йот элысе Библий Ушем, Озаҥ, 1914 ий, кусарышыже марий В. Васильев).
Библийым кусарыше институт (БКИ) совет кучем годым коло ий наре ончыч кызытсе марий йылме дене Библийым лукташ тыршаш шонен пыштен. Марий калыкын Юмын Книгам шочмо йылмыж дене лудаш шонымыжо да шке калыклан порым ышташ тыршымыже ты пашан тӱҥ негызше лийын. Неле пагытыште тӱҥалме пашан ик саскаже – 1986 ийыште 1000 экземпляр дене савыктыме У Сугынь ден Псалтирь. Тунамсе саманыште кусарымым кӱлеш семын тергаш да тӧрлаш йӧн лийын огыл. Туге гынат книгам савыктыме, вет ончыкыжо мо лиеш, нигӧ пален огыл. 90-ше ийла гыч пашам умбакыже шуйымо. 1993 ий тӱҥалтышлан Маркын Поро Увержын у вариантше тергаш ямде лийын. Маркын Поро Уверже (Маркын возымо Святой Евангелий) У Сугыньышто моло возымо дене таҥастарымаште куштылго йылме дене серыме гынат, лексикым да терминологий шотан мутым ойырен налаш шуко жап да тыршымаш кӱлын. Шымлаш савыктыме изданийым 1994 ийыште лукмо. Моло Евангелийжымат 90 ийлаште шымлаш савыктыме: Лукам 1995, Иоанным 1997, Матфейым 1999 ийыште. 2000 ий тӱҥалтышлан У Сугынь тӱрыс уэмден кусарыме, да икмыняр ужашыже редактироватлыме лийын, а 2003 ий мучашлан Евангелий-шамычымат угыч ончен лекме. Кусарымым ямдылыме годым текстологий, лексике, терминологий да орфографий шотышто икмыняр йодышым ӱмбач-ӱмбач ончен лекме. У Сугыньым шымлаш лукмо изданий семын «Марийский полиграфическо-издательский комбинат» издательствыште савыктыме, тиражше 5000.
Тиде книга шуко еҥын пашажлан кӧра лектын, тӱняшке тудлан лекташ тӱрлӧ Библий организаций полшен. БКИ-н финн-угор отделенийже вуйлатыме почеш марий йылмыш кусарыме сомылым вашталтдыме бригада шуктен. Тушко 1992 ий гыч кусарыше – журналист, писатель Л. Л. Яндаков пурен, варарак тушко филологий редактор да стилист ушненыт. Марий Элысе Православный Епархий дене пытартыш кум ий жапыште пырля пашам ыштымаш кусарымашым мучаш марте шуктымылан пеш кӱлешан лийын. Тиде У Сугынь кусарымаште ыштыше чыла еҥ эн сайыш шуаш тыршен: Юмын Шомакшым сылне, умылаш лийме марий йылме дене чын – кеч-могай марий еҥын чонжым да ушыжым тарватен кертше мут дене пуаш. БКИ марий У Сугыньым шочыкташ полшышо чыла еҥлан уло шӱм дене таум ышта. Но эн кугу тау тек Юмылан лиеш: Тудо – тиде утарыше Шомакын памашыже.
Библийым кусарыше институт
2007 ий
ПАГАЛЫМЕ ЛУДШО!	4
МАТФЕЙЫН ВОЗЫМО СВЯТОЙ ЕВАНГЕЛИЙ	6
МАРКЫН ВОЗЫМО СВЯТОЙ ЕВАНГЕЛИЙ	67
ЛУКАН ВОЗЫМО СВЯТОЙ ЕВАНГЕЛИЙ	106
ИОАННЫН ВОЗЫМО СВЯТОЙ ЕВАНГЕЛИЙ	170
СВЯТОЙ АПОСТОЛ-ВЛАКЫН ПАШАШТ	219
СВЯТОЙ АПОСТОЛ ПАВЕЛЫН РИМЛЯН-ВЛАКЛАН КОЛТЫМО СЕРЫШЫЖЕ	281
СВЯТОЙ АПОСТОЛ ПАВЕЛЫН КОРИНФЯН-ВЛАКЛАН КОЛТЫМО ИКЫМШЕ СЕРЫШЫЖЕ	308
СВЯТОЙ АПОСТОЛ ПАВЕЛЫН КОРИНФЯН-ВЛАКЛАН КОЛТЫМО КОКЫМШО СЕРЫШЫЖЕ	334
СВЯТОЙ АПОСТОЛ ПАВЕЛЫН ГАЛАТ-ВЛАКЛАН КОЛТЫМО СЕРЫШЫЖЕ	351
СВЯТОЙ АПОСТОЛ ПАВЕЛЫН ЕФЕСЯН-ВЛАКЛАН КОЛТЫМО СЕРЫШЫЖЕ	360
СВЯТОЙ АПОСТОЛ ПАВЕЛЫН ФИЛИППЫШТЕ ИЛЫШЕ-ВЛАКЛАН КОЛТЫМО СЕРЫШЫЖЕ	370
СВЯТОЙ АПОСТОЛ ПАВЕЛЫН КОЛОССЯН-ВЛАКЛАН КОЛТЫМО СЕРЫШЫЖЕ	376
СВЯТОЙ АПОСТОЛ ПАВЕЛЫН ФЕССАЛОНИКЫШТЕ ИЛЫШЕ-ВЛАКЛАН КОЛТЫМО ИКЫМШЕ СЕРЫШЫЖЕ	382
СВЯТОЙ АПОСТОЛ ПАВЕЛЫН ФЕССАЛОНИКЫШТЕ ИЛЫШЕ-ВЛАКЛАН КОЛТЫМО КОКЫМШО СЕРЫШЫЖЕ	388
СВЯТОЙ АПОСТОЛ ПАВЕЛЫН ТИМОФЕЙЛАН КОЛТЫМО ИКЫМШЕ СЕРЫШЫЖЕ	391
СВЯТОЙ АПОСТОЛ ПАВЕЛЫН ТИМОФЕЙЛАН КОЛТЫМО КОКЫМШО СЕРЫШЫЖЕ	398
СВЯТОЙ АПОСТОЛ ПАВЕЛЫН ТИТЛАН КОЛТЫМО СЕРЫШЫЖЕ	403
СВЯТОЙ АПОСТОЛ ПАВЕЛЫН ФИЛИМОНЛАН КОЛТЫМО СЕРЫШЫЖЕ	406
СВЯТОЙ АПОСТОЛ ПАВЕЛЫН ЕВРЕЙ-ВЛАКЛАН КОЛТЫМО СЕРЫШЫЖЕ	408
СВЯТОЙ АПОСТОЛ ИАКОВЫН УЛО ЧЕРКЫЛАН КОЛТЫМО СЕРЫШЫЖЕ	428
СВЯТОЙ АПОСТОЛ ПЕТРЫН УЛО ЧЕРКЫЛАН КОЛТЫМО ИКЫМШЕ СЕРЫШЫЖЕ	435
СВЯТОЙ АПОСТОЛ ПЕТРЫН УЛО ЧЕРКЫЛАН КОЛТЫМО КОКЫМШО СЕРЫШЫЖЕ	442
СВЯТОЙ АПОСТОЛ ИОАНН БОГОСЛОВЫН УЛО ЧЕРКЫЛАН КОЛТЫМО ИКЫМШЕ СЕРЫШЫЖЕ	447
СВЯТОЙ АПОСТОЛ ИОАНН БОГОСЛОВЫН УЛО ЧЕРКЫЛАН КОЛТЫМО КОКЫМШО СЕРЫШЫЖЕ	454
СВЯТОЙ АПОСТОЛ ИОАНН БОГОСЛОВЫН УЛО ЧЕРКЫЛАН КОЛТЫМО КУМШО СЕРЫШЫЖЕ	455
СВЯТОЙ АПОСТОЛ ИУДАН УЛО ЧЕРКЫЛАН КОЛТЫМО СЕРЫШЫЖЕ	456
СВЯТОЙ ИОАНН БОГОСЛОВЛАН ПОЧМАШ	458
У СУГЫНЬ МУТЕР	484
МАРЛА-РУШЛА ИЗИ МУТЕР	499
КӰЧЫКЕМДЫМАШ-ВЛАК	501
БИБЛИЙЫМ МАРИЙ ЙЫЛМЫШ КУСАРЫМЕ НЕРГЕН	504

