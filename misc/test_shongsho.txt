Шошо кушко йомын?
Мландӱмбалне Теле, Шошо, Кеҥеж да Шыже, такше, акрет годсек озаланат. Жап толмо семын кажныже черетым весылан пуа. Тыге Теле почеш Шошо толеш, тудым Кеҥеж алмашта, а варажым, угыч йӱштӧ Теле толмо деч ончыч, мландӱмбалне шӧртньӧ Шыже чаплана. Тыге идалык эрта. Тудым весе алмашта.
Но тиде гана томаша лийын кудалтыш. Шошо пагыт толын шуын, кава нӧлталтын гынат, Теле каяш йӧршын огеш вашке. Южгунамже поранат ӱштеш, лумат лумеш. Икманаш, чодыра лоҥгаште йӱштӧ, Шошын пушыжат уке.
— Кушто Шошын пушыжо?
— Кушто тудын тамже?
— Лумжо кунам шула?
— Тиде мо тугай?
— Шошыжо кунам толеш?
— Кушко йомын?
Чодырасе янлык-влак чылт ӧрын пытеныт.
— Ала тудо мален темын огыл? — йӱштӧ Теле Пирын шержымак теменат, йодде ок чыте.
— Мом ойлыштат? Мыйын гын кужу теле мучко мален шерем темынак. Тетла омемжат укес. Адакшым капемат шумын, — шокшо вынемже гыч лекше Маска вуйжым кок велыш савыркала. — Тугеже Шошыланат ынде толаш жап шуын! Молгунамат тыгак лийыныс.
— Мыят Шошым вашлияш ош ужгамым сурыш вашталтен чийышым, — тӧрштылеш чылдым-чылдым, лаптым пасмырля Сур мераҥ.
— Ала Теле тудым чодырашкына ынеж пурто? — ӧрын Ир сӧсна.
— Ала тудым ондаленыт? — тыге Рывыж каласыш.
— Ала корнешыже йомын? — ойла Шордо. — Тугеже йӱкым пуышаш: «Му-у-у-у!..»
Йырваш шып, пич тымык. Чылан шӱлалташ тоштде шинчат. Но мыняр вучышт гынат, Шошын йӱкшӧ садак ыш шокто.
— Мыйын игем шочшаш. Тудо тыге кылмен колен кертешыс, — тымыкым Рывыжын йӱкшӧ кӱрльӧ.
— Мыят игым вучем, — тургыжлана Мераҥ.
— Мыйынат ешем кугемшаш, — иман мундыра кӧргӧ гыч Шоҥшо вуйжым пӧрдыктылеш.
— Мыйынат, — коляна Коля.
Чыланат вуйым удырен шинчат.
— Тугеже тудым кычал кайыман! — Шордо тымыкым угыч кӱрлеш.
— Тудым Теле деч утарыман! — иктешла Маска.
— Шошым утарыман!
— Тудлан полшыман!
— Шошылан — эрыкым! — шокта йырваш.
— Кӧ тудым утараш кая? — адак иктешлен йодеш Маска.
— Мый каем!
— Мыят ушнем!
— Мыят келшем...
— Мыят... — шокта йырваш янлык-шамычын йӱкышт.
Шошым кычал каяш чылан ямде улыт. Эсогыл кутко-влакат лум йымач изишак койылдалше куткышуэ вуйысо тӱжемле тыгыде омсашт гыч вуйыштым луктыныт да теве-теве кужу корныш тарванат.
— А могай тудо Шошыжо? — кодшо кеҥежым шочшо Мераҥ умылынеже. — Кузе ме тудым палена?
— Шошым лум шула, вӱдыш савырна, — вычыматышт кайык-влак.
— Шошо ужарге, пеледыш тӱран... — шинчам кумалтен, эплын каласыш Рывыж.
— Туге-е, ужар вургеман, тутло лышташан, чока шудан! — ломыжалтыш Шордо.
— Тудо тамле пушан!.. — ешарыш Пире.
— Шошым мӱкш-влак помыжалтыт. Тудын деч вара мӱй таман кеҥеж толеш! — Маска тӱрвыжым нулале.
— Шошым уло чодыра тӱня помыжалтеш!..
— Кайык-влак шочмо верышкышт пӧртылыт!..
— Шошым чодыраштына кайык мура!..
— Еемыж кушкаш тӱҥалеш!..
— Теве тудо могай Шошо!
— Тугеже тудым кычалын кайыманак! — уло чоным пыштен, пиде ойым чодырасе янлык еш.
Кычалынже каяш тарваненыт да кудо велыш корныштым виктараш кӱлмым огыт пале. Ӱчашаш тӱҥалыт.
— Пурлашке!
— Уке, шолашке!
— Эҥер вес могырыш!
— Чодыра кӧргыш!
— Чыланат ала-молан тӱрлӧ велыш веле ончыктылыда. Тугеже Шошын кушто шочмыжым огына пале лиеш, — кӧргӧ йӱкшым луктын, келгын шӱлалта Маска.
Тидым колын, янлык-влак вуйыштымат сакышт. Шошыжым моткоч кондынешт, тудлан полшынешт, эҥгекыш логалын гын, утарынешт, а кушечын — огыт пале.
Тыгодым пушеҥге-влак кокла гыч йыр вуян Тумна вур да вур чоҥештен лекте. Саде кайыкын пылышыже моткоч пӱсӧ. Садланак тудо чыла мутланымым тора гычак колын шуктен. Адакшым тудо пеш ушан. Тумнам арам огыл эшеже мудреч кайык маныт.
— Тынар илен, Шошын кушто шочмыжымат огыда пале? — ӧрын йодо Тумна. Ала воштылеш.
Вашеш ик шомакат уке. Титаканла чылан умшашкышт пуйто вӱдым подылыныт. Каласаш нимом дык. Южиктыже вуйымат сакен.
— Тугеже умылтарем, — шулдыржым шырт-шырт тӧрлатен, Тумна ойлаш тӱҥале. — Тӱняште ныл ВЕЛ уло: ЭРВЕЛ, КАСВЕЛ, ЙӰДВЕЛ да КЕЧЫВАЛВЕЛ. Эрвелыште кече шочеш, Кечывалвел гыч тудо чот ырыкта, Касвелыште шинчеш, а Йӱдвелыште мала. Тугеже каласыза ынде, янлык-влак, кушто Шошо шочеш?
Янлык полко адак ӱчашаш тӱҥалеш.
— Эрвелыште!
— Кечывалвелне!
Ӱчашышт гынат, ик янлыкат Касвел ден Йӱдвел нерген шомакым ыш лук. Ик ойыш миен шуде, Кечывалвел ден Эрвел коклашке каяш лийыч. Мучашлан тидын дене чылан келшышт.
Эр гыч тӱҥалын, кечывал марте шуйнышо ӱчашымашым пыл шеҥгелне шылын шинчыше Кече чытен-чытенак колышто. Ик могырым, янлык-влакын ик ойыш толмыштлан моткоч куаныш, а вес могырым, ӱскырт Телылан шыдыжат лекте.
— Мо томаша? Кӧ мыйым тыге авырен? — манын, кечыйолжо дене нугыдо пыл орам ӱштыл кудалтыш. Тыгодым тудо кава гыч шийын-тойын ончале. Уло кумылын шыргыжалын, миллионло йолваж дене кумда пасу ден чодырам, ялла ден олыклам авалтыш. Тыге тудо Шошылан корным ончыктыш.
Ужыч тидым чодырасе янлык-влак, тӱргоч куанышт да уло кертмын кычкыральыч:
— Тау тылат, Кече, Шошым кондыметлан!
Кече кава гыч шыргыж ончен, а ӱлнӧ, чодыра аланыште, янлык-влак, шошо толмылан кумыл нӧлтын, чапаштым рӱзеныт:
— Теве кӧ Шошым конда улмаш!..
— Тол вашкерак мемнан деке, Шошо!
— Ме тыйым уло кумылын вучена!
— Тау, Кече!
— Салам, Шошо!
Шошо толмо дене уло чодыра помыжалте.
Телын титакше
Кече нӧлталтме дене пырля теле тӱс койын шулыш. Тудым сылне Шошо алмаштыш. Телын чонжылан йӧсӧ лийын гынат, умылен: «Кажнын — шке жапше. Икмыняр пагыт гыч пӱртӱс сапым садак вес озалан кучыктыман». Тыге шоналтен да, ӧкымешак чодырасе келге вынемыш шылын, уэш шке жапше толмым вучаш тӱҥалын.
А мландӱмбалне ынде чевер лай Шошо озаланен. Йырваш шудо ужарген, пушеҥге нӧргӧ лышташыжым шарен, садер лоҥгам кайык муро темен, янлык иге-влак ылыжыныт. Ынде нуно чодыра мучко тутыш вуйвустык куржталыт. Варажым ломбо, вишне, олмапу чылт ош лумлак волгыдем шогальыч. Кумылым нӧлтен, ошын-ошын пеледалтыч. Садерлаште шӱшпык-влак мурым лоҥыт. Парняш гае веле улыт — моткоч сылнын мурат. Кундем мучко тамле пуш шарлыш. Саде пуш чодырасе келге вынемышкат шуын.
— Апчи! — тӱрвыч колтыш Теле. — Мо томаша?! Кӧ гын ласкан малаш ок пу? Чу, ончалшаш.
Вуйжым нӧлталын, Теле, ӧрын, йырверым ончале: «Мо тугай?!» Йырваш ошо! Трукышто тӱргоч куаныш, келге вынем гыч тӧрштен лекте да, кумыл нӧлтын, чодыра мучко куржын колтыш, садерыш, пасушко, яллашке ончале... А йырваш Шошо озаланен, пӱртӱс пеледын, у тӱсым налаш тӱҥалын улмаш.
— Ош пондаш, Теле тос! Лыплане ынде. Тыйын пагытет пытыш вет! Ынде мландываке Шошын законжо толын! — пеҥгыдын шижтарыш Кече.
— Кузе тыге? — Теле чылт ӧрын да йоҥылышыжым умылен ешарыш. — Мыйже жапем эртен огыл манын шонышымыс, — титакым шижаш тӱҥале Теле.
— От уж мо, йырваш пӱртӱс ылыжын, тӱня ужарген! — умбакыже сотара Кече.
— Мыйже кушкыл-влакын пеледалтмыштым ужымат, угыч мыйын жапем толын, шонышым. Йырваш чылт лумлак ошо да... Садлан шкемын пагытышкем, телышке, вашкышым. А тыште — Шошо... Тыште Шошо улмаш. Шошо, нелеш ит нал. Мый тетла тыге ышташ ом тӱҥал, — титакшым касарышын, вуйжым кумык сакалта Теле. Шкеже моткочак вожылын да чодырасе вынемышкыже угыч шылын. Вес теле марте.
Арам огыл кодшо шыжым пушеҥге-шамыч ӱлычын саргаяш тӱҥалыныт улмаш. Тугеже калык пале почеш, шошо кужун шуйна. Тыгак лие.
Тыге пӱртӱсыштӧ чӱчкыдын лиеда. Садланак ты ганат ломбо, олмапу да вишне вуйыштым сакышт. Тептердыме Теле чыла парчаштым чуч ыш кылмыкте. Но нуно чакнаш шоненат огытыл, угыч ылыжыч. Вет кундемыште ынде пӱртӱс пеледме пагыт озаланен. Ваштар вӱдат йога, тугеже тетла лӱдыкшӧ уке, шошо йӱштӧ пытен. Уло тӱня ылыже. Олыклам мӧр-снеге да пеледыш тӱран ужар посто леведыш дене леведе, пушеҥге-шамычлан сылне ужар шовырым пӧлеклыш. Тений теле йӱштӧ шогыш, тугеже кеҥеж шокшо лийшаш.
Кӧ тугай Ӧршӧҥгӧ?
Ик шошо кечын Оршанке чодыраште ик шоҥшо ешыште шочын возын ош тӱняшке шоҥшо иге. Ача-аваж гаяк изи гына нӧргӧ иман мундыра. Шочшо иге падырашлан шоҥшо еш моткоч куанен.
— Кузе лӱмдена гын тудым? — вуйжым удыралын йодеш Ача шоҥшо Ава шоҥшо деч.
— Тидын нерген чотак шоналтыман... — пелешта вашешыже Ава шоҥшо да, пыжаш озам чоянрак ончалын, шомакшым тыгерак шуя: — Такшым, Ача шоҥшо, ончал тӱсленрак, тудо чылт тыйын гай! Изи веле, ӧрышыжат уло. Тугеже ала Ӧршӧҥгӧ манын лӱмдена? Моткоч сылнын йоҥга!
— Мотор лӱм! — келша Ача шоҥшо. — Адакшым шочшылан лӱмым ава пуа гын, тудо пиалан лиеш, маныт. Тек тугак лийже. — Да эше воштылалын ешара: — Хе-хе-хе... Оршанке велыште Ӧршӧҥгӧ шочын.
Тыге ик шошо кечын Оршанке вел чодыраште шоҥшо тукым эше иктылан ешаралте. Тудым Ӧршӧҥгӧ лӱман сылне шоҥшо иге сӧрастарыш.
А кызыт шокшо, да кукшо пыжашыште аваже тудлан тыгайрак малтыме мурым муралтен:
О-о-о-о...
Шоҥшо иге папалта.
Жап изиш гына эрта —
Кугу лиеш игына.
Иге-влак малат чылан,
Тамле омо ден ласкан.
Коляиге, маскаиге,
Мераҥиге, рывыжиге,
Мамык кӱпчыкым ӧндалын,
Шукертак ончатыс омым.
Тымык шочмо чодыраште,
Чукаем, тыят папалте.
Ават гаяк поро лий!
Ачат гаяк патыр лий!
О-о-о-о...
Шоҥшо иге папалта.
А Ӧршӧҥгӧ, малышыла койын, чоянрак эше ятыр жап волгыдо окна велыш ончен кийыш. Тудо эше ош тӱнян могай улмыжым, тушто мо ышталтмым йӧршынат ок пале. Шочын вочмекак, йодыш моткоч шуко. Но аважын малтыме мурыжо путырак тамле улмаш. Тудо, шиждеак, ласка омо тӱняш шуҥгалте. Вет мален гына вашкерак кушкат. Тиде — чынак.
Молан шоҥшо тукым иман?
— Пыжаш деч торашке нигуш ит кай! — эр кӱшӧ емыжым погаш кайыме деч ончыч ача-ава Ӧршӧҥгылан шижтарышт. Каласышт да кужу шудо коклаште мыз-муз йомыч.
А Ӧршӧҥгылан йырваш мо ышталтме моткоч оҥай. Теве, шошыланак дыр куанен, кайык-влак вужге веле койыт. Укш гыч укшыш модын тӧрштылыт, ик пушеҥге гыч весыш чоҥештылыт. Нуно куштылго пун мундырала веле койыт.
Йырваш, шудо-пушеҥге дене модын, лыжга леве мардеж лайыкын мура, пундашдыме канде кава гыч кече келанен онча. Але вара тыгай сылне пагытыште верыште шинчыман?! Але вара пыжаш деч изишат торлаш ок лий?! Изи улмо годым ача-аван эскералтен каласыме шомакшым колыштат, ужат. Мом чарымыже чонымак чыгылта. Шоҥшо игат тыгак. Шочмо пыжаш деч кеч изишлан ӧрдыжтырак мо ышталтмым шымлаш лие,
Тыгодым, йолт! тӧршталтен, ӱмбачынак сур Мераҥ лупшалте, пушкыдо коваштан чапаже нерымак чыгылтен кодыш. Но корштымо нимат ыш шижалт. Такшым Мераҥ манмыжым тудо вара умыла.
— Тидыже эше кӧ тугай?! — Мераҥ почеш чоян нушкын эртыше лузга почан палыдыме янлык шоҥшо игым чылт ӧрыктарыш. Ӧрыктарыш да чонжо ӱждымӧ уна деч вашкерак шудо коклаш шылаш таратыш.
Йырваш тымык лиймеке, йолжо дене гыр-гор удырен, шудо кокла гыч лекте.
«Икте — пыстылан, весе — пушкыдо чиеман, йолчапажат — мамык гай. Кумшыжын почшо могай куштылго!.. А мыйже молан вара шуркалыше пӱсӧ иман шочынам? — кенета ӧрын шоналтыш Ӧршӧҥгӧ. — Чылан янлык гай улыт. Мый гына — иман...»
Шоҥшо игын шке семынже пуштыртатен шогымыж годым ваштарешыже але гына воктечше нушкын эртыше тул тӱсан, лузга почан палыдыме янлык лектынат шогале. Ӧршӧҥгын ӧрт лектын. Вет тудо эше шоҥшо тукымын тушманжым, чоя Рывыжым, ок пале. А тудыжо кужу чапажым вигак Шоҥшо иге ӱмбак шуялтыш. Тудыжо лӱдмыж дене, шижде, тыманмеш иман мундыраш чумырген возо.
— Ай, йолем! — шоктыш тыгодым палыдыме янлыкын чарга йӱкшӧ. — Ужат, эше шуркедылаш толаша! Уке-е, арам мо мыйым чоя маныт? Иман улат гынат, садак кочкам!
Тиде шучко мутым колын, Ӧршӧҥгӧ эше чотрак туртын возо. Рывыж тудын йыр пӧрдӧ-пӧрдӧ, чапаж дене иман мундырам тыгат-тугат савыркалаш тӧчыш. Нимо шот уке. Шӱвылвӱдым йоктаренак, толмо корныж дене савырнен кудале...
— Могай ме пиалан улына! — куанен вашлие Ӧршӧҥгӧ сонар гыч пӧртылшӧ ача-аважым.
Нунышт пиалан да тӱняштыжат эн сылне игыштым йӧратен ончат.
— Осал янлык деч мемнам иман вургемна утара улмаш! — иктешлыш шоҥшо иге.
— Тугеже Рывыжымак вашлийын огыл? — ӧрын кудалтыш Ача шоҥшо.
— Лузга почан дыр ыле саде янлык? — чапажым чурийышкыже тушкалтыш Ава шоҥшо.
— Ынде мый Рывыжым пале-ем, — чоян шыргыжале Ӧршӧҥгӧ. А семынже тыге шоналтыш: «Тудын дене садак йолташ лиям!»
Шоҥшо игын йӧратыме аланже
Ӧршӧҥгӧ шоҥшо иге изин-изин, эркын-эркын шочмо пыжаш воктенсе уло йырверым шымлен лекте.
Тудо ынде сайын пала: шочмо пыжашыж деч ик могырышто эреак гӱжлышӧ кож-влак кушкыт. Тора гыч нуно шемын койыт. Кокланже пӱнчер шуйна. Тушто эре пычкемыш, юалге, южгунам йӱкшат кыж да гож шучкын шокта. Вес ганаже кеч пылышет петыре: тымык-тымык. Тыгай годым тушечын йӱштӧ юж кож-жге лектеш. Уло име орат шогалеш. Тиде тыге чодыра шӱла, манеш ава. Тушко ава ден ача кошташ огыт шӱдӧ.
— Кожерыште Маска ила, — ойла ача. — А тудо моткоч кугу да шучко! Чапаж йымак логалат гын, пӱсӧ иметат ок полшо. Вигак лепошкашке савырнет, — воштылеш эше.
— Чодыраште эше Пире ила. Тудын дечат шекланыман. А Рывыжшым ынде шкат вашлийынат. Тудо эшеже моткоч чоя. Садлан Рывыж деч пеш эскералтман, — туныктен шижтара ава. — Арам огыл тудын нерген тыгай шомакым шонен луктыныт:
Рывыж, Рывыж пеш чоя, 
Ик кыша денак кая. 
Почшо ден ӱштеш кышажым, 
Мӱндырчак шижеш ял чывым. 
Кеч-мыняр поктет гынат,
Ондален кода садак.
«Тыгак мо? Оҥай такше. Кеч ик гана нуным ужшаш ыле!» — шоналтыш семынже тыгодым Ӧршӧҥгӧ, а йӱкынжӧ йодо:
— Шоҥшо нергенат тыгай сылне шомак уло?
— Уло. Колышт теве.
Нугыдо шуан шондаш 
Пӱтырналтын... мундыраш.
— Оҥайын шокта такше, — келшыш ачаж дене Шоҥшо иге. Тыгодым вигак икмыняр йодыш шочо: «Могай шондаш? Могай мундыра?.. Йӧра, тидын нерген вара йодам».
Адак йырверым шымла.
Вес велыште мланде туран ӱлыкӧ волен кая да туштыжо, лапыште, адак вес чодыра коеш. Тудыжо каватӱр марте шуйна. Курык йымалныжак канде-канде тасма гае тӱсан вӱд йога. Тиде — эҥер. Кадыргыл-кадыргыл эртен, чодыра коклаште йомеш. Тудо йога, йога — йоген ок пыте. Тура серыштыже варсеҥге-влак тутыш тыҥге-туҥге вуж да вуж чоҥештылыт.
— Эҥер декат ит лишем, — пеҥгыдын каласыш Ача шоҥшо. — Камвозат, тетла тушеч от лек. Шоҥшо тукым ийын ок мошто.
— Але вигак чоя Рывыж умшаш логалат, — мыскара семын ешарыш аваже.
«Могай эше тыште мыскара лийын кертеш?» — кӱжгӧ йӱкым лукто ачаже.
Садлан Ӧршӧҥгӧ курык тӱрышкӧ эше ик ганат миен огыл. Но ача-ава-влак южгунамже утыжым лӱдыктылыт. Шекланат нуно игыштым. А такше, жап шумек, Ӧршӧҥгӧ саде эҥер воктек, товатат, миен лектеш.
— А кушко вара каяшыже лиеш? Эре пыжашыштак пӧрдалман мо?.. — умылыдымо гае йӱкынжӧ луктын пыштыш иге.
Тунам ава ден ача порын шыргыжальыч:
— Мемнан шкенан аланна уло! Тудо — мемнан эн лишыл да сӧрал тӱня. Тиде — шочмо алан!
Чынак, кумшо могырым сылне деч сылне алан верланен улмаш. Пел велныже волгыдо куэр кушкеш. Аланын ик лукыштыжо эҥыжвондо-влак вожым колтеныт, а вондерыштыже варажым йошкарге-тамле емыж кӱэш. Эн тутлышт лачак Ӧршӧҥгылан камвозаш тӱҥалыт. Тудо вондерым изиш гына тӱкалтен шукта, ӱмбакше вуж-ж велытат.
Тугеже нунын пӧртышт чодыра тӱрыштӧ, саде сылне алан воктене верланен. Тушко кошташ ача-ава огыт чаре. Садлан Шоҥшо иге кажне кечын тӱрлӧ пеледыш дене темше саде аланыш лектеш. Келге шудо коклаште ийын коштеш, кажне пеледыш воктене чарналта, тӱслен онча, нунын дене мутлана. А вашлийыт тудым висвис, оҥгырвуй, кӱдыроҥгыр, кандывуй, лумшӱдыр, сонимаке да эше моло каласен кертдыме тӱкӧ, кечеш шийын-тойын волгалтше пеледыш-влак.
Тамле пушым шарат изи кечыла волгалтше снеге ден изимӧр. Нунышт ик орлаҥгыштак моткоч шукын чумыргеныт да пеледыш-влак дене пырля алан мучко мӱй тамым шарат.
Ӧршӧҥгылан тыште лияш моткоч келша. Нигӧ деч лӱдаш. Эсогыл мӧҥгешла веле — шудышырчык-влак, тудын деч лӱдын, чыр-р-р да чыр-р-р муралтен, ӧрдыжкӧ тӧршталтат. Лыве-влакат Шоҥшо игын шудым, пеледышым тарватымыж дене — нунат тудын деч лӱдыт ала-мо? — кӱшкӧ нӧлталтыт, кужу жап лопка шулдырыштым лупшат-лупшат да умбалнырак волгалтше вес пеледышыш шинчыт.
А кӱшнӧ, кавапомышышто, кайык-влак чоҥештылыт, пушеҥге лоҥга гыч кукун мучашдыме мурыжо шергылтеш, туштак шиште нерже дене кошкышо пушеҥгым тук-тук-тук тӱкала, коклан йӱкшымат луктеш, ӱжӱвӱр, карш да моло тӱрлӧ кайык йӱк шолыт. Тура эҥер сер гыч вараксим тӱшкан йӱкшӧ шокта: «Качырий-пучырий! Качырий-пучырий! Куш мийышыч, молан мийышыч?!» — «Ложашым налаш». — «Ложашыже мош шога?» — «Теҥгеат нылле ыр, теҥгеат нылле ыр. Тюр-рик!» Тыге шымле шым йӱк иктыш погына, сылне пӱртӱс сем шочеш. Да чылажат тидым шоҥшо иге Ӧршӧҥгӧ вуйлата улмаш! Уке гын, кӧ? Вет тудак саде сылне аланыш толын, шудым лоҥын, изи-кугу янлыкым кожгатен да саде сылне семым тарватен!
Чыла тидым Ӧршӧҥгӧ сылне шочмо аланым шымлен лекмеке пален налеш да тыгай иктешлымашым ышта: «Мыйын шочмо верем — эн сылне!»
Шоҥшо игын йолташыже-влак
Палыдыме янлыкым ужын, кузе тыге трук иман мундыраш савырнен вочмыжым Ӧршӧҥгӧ адак ыш шиж. «Мый тыгай янлыкым але марте ик ганат ужын омыл!» — лӱдын шоналтыш.
А Рывыжиге вуйжым укшер коклашке шуралтыш. «Теве кудалеш ыле, кузе тыгай трукышто йыргешке мечыш савырнен возо? Кӧ тудо?» — ок умыло Рывыжиге.
— Тый кӧ улат? — йодде ыш чыте ошкиза лоҥгашке шылше.
— А тый кӧ? — Шоҥшо игат иман мундыраж гыч йылгыжше нер вуйжым лукто.
— Ондак мый йодым, садлан тый вашеште,— ок чакне Рывыжиге.
— Мый Шоҥшо иге улам.
— А мый — Рывыжиге. — Вара укшер кокла гыч лектын йодде ыш чыте: — ӧрыктарыше янлыкат улыт улмаш чодыраштына. Молан тынар иман улатше?
— Ом пале. Мый тыгаяк шочынам, — вачым туртыктыш Шоҥшо иге.
— Пеш оҥай янлык улат, — ыштале Рывыжиге.
— Но мый тыге осал янлык деч аралалтам,— мане да вара шоналтен йодо: — А тый могай янлык улат: осал але поро?
— Тӱняште эн поро!
— Тый мыйым от коч?
— А тый?
— Мыйже уке да... Кодшо гана тыйын гаяк тӱсан кугу янлык ӱмбакем так кержалте дык. Чуч кочкеш.
— Уке, мый тыгай омыл! — Вара кужу почшым рӱзалтен ешарыш: — Айда йолташ лийына. Пырля модаш тӱҥалына.
— Йолташ манмыже мо лиеш? — ок умыло Шоҥшо иге.
— Йолташ тиде... Н-у-у... пырля модыт... Чодыра мучко пырля коштыт... Пырля... Ну, келшет?
— Келшем тугеже. Пырля модаш эре оҥай. Уке гын, эре шкет да шкет. Тушко ит кай, тушко ит кошт...
— Лӱметше кузе? — палынеже Ӧршӧҥгӧ.
Рывыжиге вачым туртыктыш:
— Нигузе... — чылт ӧрын. — Але вара янлык-влакын лӱмышт лийын кертеш?
— Мо вара! Мыйым, мутлан, Ӧршӧҥгӧ маныт.
— Могай тугай эше Ӧршӧҥгӧ?
— Лӱмем тыгай. Ну, ачам-авам тыге лӱмденыт.
— Такшым сылнын шокта! — Но тыгодым Рывыжигын кумылжо волен кайыш, вуйымат сакыш. — А мылам лӱмым пуаш монденыт.
— Ит ойгыро! — шыматаш пиже Ӧршӧҥгӧ. — Ме тылат чечасак лӱмым шонен муына. Келшет? — Шоҥшо иге чапажым тӱрвышкыжӧ тушкалтыш. У йолташлан лӱмым шонаш пиже.
— Келшем! — куаныш Рывыжиге да Ӧршӧҥгым чоян ончале: «Могай лӱмым шонен луктеш гын?»
— Ачат-ават кӧ улыт? — трук йодо иман тукым.
— Рывыж.
— Тугеже тый Рывыжиге лият. Келшет? — Ӧршӧҥгӧ тыгай лӱмым шонен лукмыжлан моткоч куанен.
— А мо, оҥайын шокта, — Рывыжигынат кумыл — кашташте.
Тыгодым кожер велым шыр-гор шоктыш. Рывыжиге ден Ӧршӧҥгӧ чурк лийыч, вара иктыже угыч ошкиза вондерыш тӧрштыш, а весыже мундырашке савырнен возо.
— Мыйынат лӱмем уке-е. Мыламат ачам-авам лӱмым пуаш монденыт! — кӱкшакаште оралге йӱк шоктыш да изи тайыл дене пӧрдын волышо Маскаиге койылалтыш.
Тиде шучко янлыкым ужын, Рывыжиге ден Ӧршӧҥгӧ чылт лӱдын пытеныт. А Маскаиге, пӧрдын волышыжла, кок пундыш коклаш тӱҥын шинче.
— Ой, мо тиде тугай?! Кӧ мыйым руалтыш?! Ой, коршта! Ой, пижынам! Ой, колтыза мыйым! — кычкыра.
Маскаиге тыҥгеат-туҥгеат тарванылеш, уло кертмын пеҥыжеш, а эрыкыш нигузе лектын ок керт.
— Полшыза! — кычкыра адак. — Ну, куш йомда?! Утарыза мыйым!
— А тый мемнам от коч? — укшер лоҥга гыч Рывыжигын йӱкшӧ чытырналте.
— Мемнан йолташ лият? — Шоҥшо игат вуйжым иман мундыраж гыч лукто.
— Лиям! Утарыза гына! — Маскаиге чапаж дене лупшкедылеш.
Тыгодым ошкиза вондер кокла гыч Рывыжиге, нӧргӧ лузга почшым рӱзалтен, ӧрынрак лекте. Шоҥшо игат иман мундыраж кокла гыч вуйжым лукто. Вара эркын Маскаиге деке лишемычат, утараш пижыч. Чапаж гыч ну шупшыт, ну шупшыт! Маскаигым кок пундыш четлык гыч пыкше утарышт.
— Фу! — чыланат келгын шӱлалтышт.
А Маскаиге я чапажым пуалеш, я мӱшкыржым ниялта. Вара янлык иге-влак деч йодеш:
— Те кӧ улыда?
— Мый Шоҥшо иге Ӧршӧҥгӧ улам.
— А мый — Рывыжиге.
— Ой, тыгай янлык-влакым икымше гана ужам. Тау тыланда утарымыланда. Толза лишкырак, ида лӱд. Мый кап дене тендан деч кугурак улам гынат, осал койышем уке. Мый йолташым ниялтенат кертам, — мане да Маскаиге палыдыме янлык мундырам, Ӧршӧҥгым, ниялташ чапажым шуялтыш. Но тунамак «Ой!» кычкырале. — Мый тендан йолташ лийнем, а те корштареда веле-е.
Маскаиге ындыже чуч ок шорт.
— Лыплане, мый лӱмын огыл вет. Мыйын вургемем тыгай. Мый тыгаяк шочынам, — шыматаш пиже Ӧршӧҥгӧ.
— Вургеметше пешак шучкыс. Тугеже осал янлык улат!
— Уке, тый йоҥылыш лият. А мый тыйым палышым, тый Маскаиге улат. Туге вет? — умылынеже Рывыжиге.
— Ачам ден авам маска улыт гын, конешне, Маскаиге улам, — тугак нюсла торешчапа.
— Шоҥшо иге нимаят осал огыл! — коклаш пура Рывыжиге. — Тудо мыйын йолташем!
— А тый мемнан йолташ лияш келшет? Маскаиге, нимом умылыде, я Шоҥшо
игым, я Рывыжигым ончалеш. Вара, корштымым монден, эплын вашешта:
— Йолташ-влак дене эре весела, такше. Нуно эше мӱйым пукшат. Келшем!
— Эшеже йолташ-влак ваш-ваш полшат! — изи лузга почшым рӱзале Рывыжиге.
— Йолташ-влак туткар гыч утарат... — ешарыш Ӧршӧҥгӧ, шоҥшо иге.
Тыгодым шудо лоҥга гыч полт-полт Мераҥиге, кучык поч-кужу пылыш, тӧрштыл лекте. Огешат ӧр, огешат лӱд.
— Тыгай йолташ-влак дене мыят таҥ лийнем. Вет те эре ваш-ваш полшеда, пырля модыда, туткар гыч утареда, тендан дене эре весела...
Чыланат ваш-ваш ончальыч да келанен воштыл колтышт:
— Келшена!
— Келшена!
— Келшена!
Веселан юарлен, чодыра аланыште пушкыдо шудо тӧшакыште ныл иге модеш. Вуйвустыкын вашла поктылыт. Тыгодым нуно тӱняштыжат нылытын веле улына, шоналтеныт. А чодыраже эше моло тӱкӧ изи-кугу янлык дене шке илышыжым илен...
Чодыраште эше могай янлык ила?
Снеге-мӧр таман чодыра аланыште ныл йолташ вес кечынат, кумшынат вашлие. Модыт, юарлат. Вара лайык мардежеш лоҥшо пушкыдо шудо ӱмбаке каналташ шуйнен возыт. Кавашке ончат. А туштыжо пыл ора-влак ийыт. Кӱшнӧ-кӱшнӧ. Тугеже игече ояр лиеш. Ик пыл лапчыкше чылт Шоҥшо игыла коеш — йыргешке, кок-кум имыже улылдалеш, нерже лектын шога. Эн ондак тиде сӱретым Маскаиге шекланен шуктыш.
— Ӧршӧҥгӧ, кузе кавашкыже логалынат? — воштылеш.
— Кузе логалынам? Тыйын семынак. Ончо, теве Маскиге иеш, — чапажым кӱшкӧ шуя Ӧршӧҥгӧ.
— А теве кужу пылышанже кӧ шонеда? Тидыже Мераҥигыс...
— Чыланат кавашке кӱзен пытышда. Мыйже вара кушто улам? — ок умыло Рывыжиге.
— Тевакыс! — Маскаиге чапажым кавашке шуралтыш. — От уж мо? Теве вуйжо, теве почшо, ныл йолжо... Чыла верыштыже. Тугеже тиде тый улат!
Рывыжиге олача-вулача пыл лапчык ийын коштмо кавашке ятыр жап ончыш. Пыл чумыркаштыже шкенжын тӱсшым ушештарышым нимом ыш уж гынат, чонжылан ласкан чучо — тудат пыл лоҥгаште иеш. Моло йолташыж семынак.
— Йолташ-влак, каласыза, чодыраштына эше могай янлык ила? — палынеже Шоҥшо иге.
Тудо вет эше чодыра алан гыч нигуш лектын огыл. Ну, ужын огыл тетла тудо моло чодыра янлыкым. Садланак ок пале.
— Маска, Рывыж, Шоҥшо, Мераҥ...
— Тидыжым ме чыланат паленас! — ик йӱкын воштылыт.
— Тугеже — Пире...
— Ирсӧсна...
— Шордо...
Тыгодым кужу шудо кокла гыч ты мутланымашым йыштракын колышт шинчыше Коляиге семынже кочын шоналтыш: «А мыйын нергенем мондышт. Нунылан мый уке улам. Изи улам да мо? Чечас шкемым палдаремак. Тек чодыра Коля нергенат палышт».
Коклашкышт юлт! веле лектын шогале. Ик тат йыр ончышто да тыманмeш шудо лоҥгаш
— Коляиге! — вурт лийше йолташ-влак ик йӱкын кычкыральыч.
А Коляиге, угыч шудо коклаш шылын, мутланымашым умбакыже колыштеш. Оҥай тудлан йолташ-влакын шомак мундырам рончымыштым колышташ. Вет тудат эше шукыжым ок пале.
— Чодыраште эше Коляиге ила улмаш! — пеҥгыдемдыш Маскаиге.
— Эше могай? Уло чодыралан ме тынарын веле улына мо? — ӧреш Ӧршӧҥгӧ.
— М-м-м... — вашмут уке.
Тиде мутланымашым, Коляиге семынак йышт, вондер укшышто шинчыше пызле Лого кайыкат колышт шинчен улмаш. Ӧршӧҥгын йодышыжо вашмут деч посна кодмылан тудо, ну, нигузе чытен-туркен ыш керт.
— Мый палем, мый палем! — коклашкышт чоҥештен-тӧрштыл тольо. — Тораште-тораште, шокшо велыште кугу неран слон, кужу шӱян жираф, тӱкан сӧсна, тудым эше вес семынже носорог маныт, лев, леопард да тывелыште моло уждымо янлык-влак илат. А йӱштӧ элыште вестӱкӧ пӱчӧ-влак улыт. Тендан маска тукымдат тушко шуын, — нерже дене Маскаиге велыш ончыктен, лым лийде ойла Лого. — Тӱсшӧ гына шун-кӱрен огыл, тудо лум гай ошо. Ий коклаште ила, теҥызыште йӱштылеш.
— Могай тый ушан ула-ат! — ӧрын кудалтыш Ӧршӧҥгӧ. — Кушеч тидыжым чыла палет?
— Уке, мый, конешне, нуным ужын омыл. Но тидын нерген мыланна кайыккомбо-влак каласкаленыт. Нуно шуко палат. Вет кайыккомбо-влак мӱндыр мландым ужыныт. Нуно кажне шыжым шокшо велыш, Кечывалвелыш, чоҥештат, — тутыш чокия Лого. Моло иге-влаклан ойлашат ок пу. — Янлык манме дене те эше чодырасе кайыкна нергенат палышаш улыда. Каласыза, могайым паледа? 
«М-м» да «М-м» — вашмут уке.
— Туге шол. Мый теве Лого улам. А марий чодыраштына эше шогертен, тумна, сузо, шиште, куку, чодыра турий, тура эҥер серыште вараксим, ирлудо, ӧрш, ӱжӱвӱр илат, м-м, молыжым вара пален налыда.
— Кужу неран, кужу шӱян, кужу... кужу... янлык лийын ок керт! — Рывыжиге тыгайлан ок ӱшане. — Тиде шоя!
— Кузе ок керт? — Маскаиге Логым аралаш пиже.
— Чодыраштына тыгайже укес. Тиде — йомак!
— Мый вет, Логын ойлымыж семын, тораште, шокшо велыште илат, манам. А йомак шотышто... — Маскаиге кажныштым чоян тӱслен ончале. Вара шыргыжале: — Ончалза шкендам: Рывыжиге — кужу почан, Шоҥшо иге — кужу иман, Мераҥиге — кужу йолан... Ончалза-ян, шеҥгел йолжо могай кужу-у! Ну, чылт пылышыж гаяк! А мый... Мый... Мый...
— Кугу капан! — каласыш Рывыжиге.
— Ане! Кушкын шуамат, ачам чылт мыйын гай лият, манеш — кугу, пеҥгыде, ӱшанле...
— Эше поро! — ешарыш Мераҥиге.
— Тугеже ме чыланат йомак тӱняште илена?
Тиде йодышыжым Шоҥшо иге пуйто шкаланже йӱк лукде пуыш.
Но тымык йӱкым чыланат колын шуктышт. Тидлан Маскаигыже путырак кожганыш:
— Йомак тӱняште илена гын, тугеже колыштса, йолташ-влак! Мый маска тукым нерген ик йомакым колтем. Тудым мыланем авам каласкален.
— Ойло, ойло! Колыштына! — келшышт чылан. Ласканрак вераҥыч да Маскаигын йомакшым колышташ пылышыштым шогалтышт. Нугыдо шудо коклаште нигӧлан койдымо Коляигат йӧнанракын шуйнен возо. Йырваш лыве-шудышырчык-влак чоҥештылмым чарнышт, шыман лишылрак пеледыш ӱмбаке волышт...
Мо тугай порылык?
Маскаигын йомакше
Шукерте-шукерте ожно чодыраштына ик Маскаиге илен. Тудо моткочак тамле мӱйым йӧратен улмаш. Садлан ешыште ача-ава игыштым южгунам Мӱйнер манылдалыныт.
— Тугеже тыйын лӱмет Мӱйнер? — йодде ыш чыте Шоҥшо иге.
Маскаиге йолташыжым шӧрын ончале:
— Уке. Мый Маскаиге улам... Ом йӧрате тыге манмым... А такшым мыйже вет йомакым каласкалемыс.
— Тый, Ӧршӧҥгӧ, йомакым колышташ ит мешае-ян! — Рывыжиге ончыл йолжо дене лупшале.
— Ойло, ойло, Маскаиге! — покта чытамсыр Мераҥиге.
— Йӧра тугеже. Тиде шукерте ожно лийын... Икана Маскаигын, уке, Мӱйнерын, йоҥылыш каласышым, моткоч мӱйым кочмыжо шуын колтен. Садлан мӱкш-влак деке унала миен толаш шонен пыштен. Ошкылеш чодыра дене, ошкылеш алан дене, кайык мурым колыштеш. Ала, шона, трук нуно тамле мӱйым аралыше мӱкш-влакын кушто илымышт нерген каласкалат.
Шиждымын Урым вашлиеш. Тудыжо, умшашкыже поҥгым ишыктенат, укш гыч укшыш тӧрштылеш.
— Ур тос, тый мӱкш-влакын кушто илымыштым от пале? — йодеш Мӱйнер.
— Кузе уке? Пеш шинчем. Ты йырверым мый сайын палем. Теве курык вес могырышто ик алан уло. Тушто моткоч сылне пеледыш кушкеш, лыве чоҥештылеш, эшеже тӱрлӧ янлык иге-влак модыт...
— Маскаиге мемнан аланна нерген ойла, — адак ок чыте Шоҥшо иге.
Но тидым моло йолташыже ыш кол. Нуно, пылыш шогалтен, Маскаиге-Мӱйнерын йомакшым колыштыт.
— Ну, ойло ынде, Ур тос!
— Эшеже саде алан тӱрыштӧ кугу кӧргашан писте кушкеш. Вот саде кӧргашан пушеҥгыштет ила пеш кугу да икоян пашаче мӱкш еш. Пушеҥге вуйыштыжо нуно эре ярмиҥга гаяк шолыт, — каласкала Ур. Вара ок чыте: —
Маскаиге, Мӱйнер, а молан тылат мӱкш-влак кӱлыт?
— Нунын деке унала мийынем, мӱйышт дене сийлалтнем.
— Хи-хи-хи! Нуно уна-влакым нигунам огыт вучыс. Пӱшкыл-пурын пытарат тыйым,— воштылеш Ур.
— Мый вет йолташ семын. А йолташ-влак ваш-ваш пагалат, уна семын сийлен колтат.
— Ончалына, кузе тыйым «йолташет-влак» вашлийыт, — воштылалеш почешыже Ур.
Мӱйнер мӱкш-влак илыме пушеҥге велыш ошкылеш. Чынак, ик жап гыч саде аланыш толын шуэш да кӧргашан кугу пистым ужылалта. Шуко шоныде, Маскаиге писте вуйыш кӱзаш тарвана. А йыр мӱкш-влак чоҥештылыт, пылышышкак ызгат, нер вуйыш шинчаш толашат.
— Ида пӱшкыл мыйым, мӱкш-влак. Вет мый палем, те поро улыда. А мый тендан дек унала толынам. Йолташ семын, — сӧрвала Мӱйнер.
Но мӱкш-влак тудым огытат кол. Тугак вуй йырже пӧрдыт да пӧрдыт, ызгат да ызгат.
«Чечас нуно мыйым, Ур манмыла, пӱшкыл-пурын пытарат да пушеҥге вуй гыч ӱлык кудалтат, — кочын шоналта Мӱйнер. — Теве могай осал улыт да...»
Маскаигылан ӱлык волаш верештеш. Мом ышташ? Кузе мӱкш-влакын кумылыштым савыраш? Тунам Мӱйнер аланыште кугу гына пеледыш аршашым пога, коклашкыже снегым, изимӧрым пышта да угыч кӧргашан пушеҥгыш кӱза.
— Мӱкш-влак, те мылам ида сыре. Мый вет осалым ынем ыште. Ончыза, могай пеледыш аршашым мый тыланда конденам. Нине сылне пеледыш дене пырля порырак гына лийза, маннем.
Но мӱкш-влак тудым огыт кол. Садлан Маскаиге пушеҥге гыч угыч волаш шонен пыштен. А тыгодым пеледыш пуш мӱкш ешым сымыстарен шуктен улмаш, нерыштым чыгылтен. Садлан кумылышт тыманмеш вашталтын, моткоч куаненыт да Маскаигым шкешт дек унала ӱжыныт. Тиде пеледыш аршаш гыч мӱкш-влак тамле деч тамле мӱйым шолтеныт да ӱстелтӧрыш Мӱйнерымат ӱжыныт.
Мӧҥгыжӧ Маскаиге кумыл нӧлтын пӧртылын. Мӱкш-влак дене пырля тамле мӱйым кочмыж нерген порын шарналтен. Тылеч вара Маскаиге ден мӱкш-влак ваш келшаш тӱҥалыныт. А Ур кузе Маскаигын мӱкш-шамычым сымыстарымым тачат огеш пале.
— А ме ынде палена, — шинчам петырен каласыш Рывыжиге.
— Могай сылне йомакым каласкалышыч, Маскаиге! — куанышт иге-влак.
— Чынак, порым поро койыш дене веле вашлийыт улмаш, — иктешлыш Маскаигыже.
Тыгодым шудо коклаште кож имым шӱдырен кайыше, пӱжалт пытыше ик кутко кычкыралде ыш чыте:
— Ну, чиялта вет тиде теле мучко малыше да шошым мӱкшым кычалше маска урлык иге! Маска тукым пӱсӧ умдан мӱкш еш дене кунам келшен? Ойлыштеш! Так айда чодыра аланыште кечыгут йомакым лӱйылтын кият! Тетла пашашт уке да! Тыге яра кийымеш, куткышуэ дек кеч иктаж шым кож имым намиен кудалтем ыле!
Мане тыге чодырасе Онар да, шкеж деч неле кож имыжым нумалын, корно дене умбакыла тарваныш.
Но тидым аланыште юарлен модшо янлык иге-влак ышт кол.
Шерева
Вес кечын чодыра аланыште угыч ныл йолташ вашлиймеке, куаныше Рывыжиге вигак мутым лукто:
— Мыят ынде Рывыж тукым нерген йомакым палем!
— Мыланемат авам каласкалыш! — тӧрштылеш Мераҥиге.
— Ондак мый ойлем! — тӱҥалнеже Рывыжиге.
— Уке, мый!
— Молан тый?
— Мый... Мый... — Мераҥиге ойлаш шомакым ок му.
— Йомак нерген ондак мый мутым луктымыс...
— А мыйын йомакемже оҥайрак!
— Кӧн оҥайракшым кушеч палет, ала мыйын эшеат сылнырак да!..
Ӱчашымым колын, Маскаиге, «Мом тӧчат» маншыла, Шоҥшо игым ӧрын ончале:
— Ӧршӧҥгӧ, а тый молан нунын коклашкышт от ушно? Векат, тыйынат ынде йомакет уло?
— Уло. Но мый колышташ йӧратем.
А Рывыжиге ден Мераҥиге тугак тутыш ӱчашат.
— Мый каласкалем!..
— Ондак мый!..
— Шогыза-шогыза, янлык иге-влак! Тыге шотлан ок тол. Вет йолташ-влак огыт ӱчаше, — чараш пижеш Маскаиге.
— Вара мыланна мом ышташыже? — огыт умыло Мераҥиге ден Рывыжиге.
— Тый тугай сылне йомакым каласкалышыч! Мераҥ нергенат оҥай йомак уло. Мыят каласкалынем! — тӧрштылеш кужу пылыш.
— Оҥайжым кушечын палет? Ала мыйжын сайрак! — садак ок чакне Рывыжиге.
— Тугеже вот мом ыштена... — вуйжым удырале Маскаиге, — айста шеревам кучена.
— Шереваже мо тугай?
— Кузе туге «мо тыгай»? 
Огыт умыло нунышт.
— А вот кузе, — умылтара Маскаиге, — кӧн кидше, э-э, чапаже тоя вуйышто кодеш, тудо йомакым каласкалаш тӱҥалеш.
Маскаиге воктенак пордалше кукшо укшым налят, йытырайыш да ӱчашыше-влак коклашке кучен шогале. Мераҥиге ден Рывыжиге черет дене тоям кучаш тӱҥальыч.
— Икыт...
— Ынде мый...
— Кокыт...
— Ынде мый...
— Нылыт...
— Нылыт. Мый ынде, — Рывыжиге, коклаш пурен, адак тоям кучынеже.
— Ындыже мыйын черетыс, — Мераҥиге ок умыло.
— Рывыжиге, ит чоялане. Чын мод! — пеҥгыдын шижтарыш Маскаиге.
— Мыйын кодо! — Мераҥигын куанлан мучаш уке.
— Йӧра, ойло тугеже, — иралте Рывыжиге. Иралте веле, но ыш ӧпкелалт. Вет тудат йомакым колышташ моткоч йӧрата.
— Тугеже ынде мый йомакым йомаклем! Мераҥ тукым нерген. Те паледа, молан мыйын тӱрвем изинек шелше? — тӱрвыжым кадыртен ончыкта. — Уке? Тугеже колыштса.
Тӱняште кӧ эн виян?
Мераҥигын йомакше
— Ожно-ожно, ну, пеш ожно, акрет ожно, шочын улмаш марий кожлаштына Мераҥиге. Чыла палаш тыршыше, но моткоч лӱдшӧ. Рывыжым, уке, Пирым тора гычак ужешат, кӱчык почшат, кужу йолжат чытыраш тӱҥалеш; урмыжмым колеш гын, коля рожышкат пураш ямде; а маскам ужмеке, чечас уло чонжо лектын чоҥешта, шонет.
Мераҥиге поснак кӱдырчӧ кӱдыртымӧ деч лӱдын. Конешне, лӱдат: тӱнӧ пычкемыш дык, йӱр опта, шем кавапомышым волгенче шелыштеш... Теве тока, шарнеда, могай шучко йӱр лие?
— Шарнена, шарнена, — маныт йолташыже-влак. — Тый умбакыже каласкале.
— Йӧра тугеже... Жап эртен. Мераҥ кушкын. Ынде тудын моткоч палымыже шуын: кӧ, содыки, тӱняште эн виян? Кӧ эн тале? Кӧ деч эн чот лӱдман? Эҥер воктене кудалшыжла, олым вургым вашлиеш.
— Олым пырче, тый виян улат? — йодеш.
— Виян улам, — манеш садет. — Тылатше, Кӱчыкпоч, молан?
— Тугеже вӱдыш тӧрштӧ да мыйым вес серыш вончыктаре.
Кӧн виян лиймыже ок шу?! Садлан олым пырче, тыгайым колын, шуко шоныде, вӱдыш тӧршта. А вӱд тудым куштылгын гына шке помышкыжо авалтен да йогынжо дене тыманмеш пеленже наҥгаен.
Мераҥын кумылжо волен. Да мом ыштет? Умбакыже кудалын. Онча — тулшолгымышто Тулвуй эҥын кия. Шеме тугай. Шикшеш.
— Эй, — кычкыра Мераҥ, — тый виян улат?
— Шӱчаҥ пытенам да вием уке манын ит шоно. Кӧргыштем кугу виян тул ила. Уло чодырам йӱлалтен, эҥерым коштен кертам.
— Тугеже тӧрштӧ вӱдыш да эҥерым вошт кошто!
Моктаныше Тулвует, кужун шоныде, эҥер вӱдыш тӧршта да тунамак йӧра. 
Теве ынде виян, ман!
Трук Мераҥ эҥер серыште чарган воштылмо йӱкым колеш. Кӱчык почын уш каен.
А серыште моктанче Шӱвыр оварген оҥарен улмаш.
— Т-тый кӧ улат? М-молан тынар воштылат?
— Мый Шӱвыр улам. Кунам шонем, тунам воштылам.
— Йӱкет пешак йоҥгыдын шокта. Тугеже тыят виян улат?
— Конешне! Ха-ха-ха! Мый чылаштым куштыктен, мурыктен, шортарен кертам, — каласен Шӱвыр да угыч уло кертмын воштылаш тӱҥалын. Но йыпше ок чыте, шӱвыроҥжо пудештеш...
Ты ганат Мераҥ эн вияным ыш му...
Теле шумеке, тудо угыч эҥер деке кудал толын. Онча, эҥер кӱжгӧ ий дене комыжлалтын. «Теве кӧ эн виян улмаш?» — шоналтен Мераҥ. Ий ӱмбаке тӧрштен лектын да йодеш:
— Ий, тый, векат, эн виян улат?
— Туге-е! — кокыралтен сургалтын ий. Тыге каласымыж дене южо вере шелынат каен.
Мераҥ лӱдмыж дене ий ӱмбач кудал лектеш. Тыгодым кава гыч кече шыратен ончалеш да ийым шулыктен левыкта.
— Ужат ынде, Мераҥ тос, кӧ тӱняште эн виян? — шыргыжеш тудо.
Но мо тиде тыгай? Тыгодым чодыра ӱмбаке пыл ора лектеш да кечым авыра, помышкыжо шылта.
А тидыже теве молан лийын. Эҥерысе вакыште ялысе ик марий ӱдырамаш вургемым шӱалтен улмаш. Чотак тыршымыж дене чылт пӱжалт пытенат, вургемым кырыме тояж дене кечым лӱдыктен.
Тидым ужын, Мераҥ писын гына чодыраш шылын куржын. Шӱлештеш веле. Теве кӧ тӱняште эн виян улмаш? Тудын деч кечат лӱдеш!
Чолгаҥын, икана саде ӱдырамаш деке содыки мия да йодаш тоштеш:
— Кокай, тый, ужамат, тӱняште эн виян улат?
А тудын вашешташ жапше уке: команмелнам пеш кӱэштеш. Озакува кунам паша деч посна шинча?! Тудын паша эре лыҥак.
— Кай, Кӱчыкпоч, кораҥ, мелнам кӱэшташ ит мешае! Чошо шкендын чодырашкет! — манын да тулвондыж дене лӱдыкташ шонен лупшалын. Но йоҥылыш Меранын тӱрвышкыжӧ логалын. Корштымо дене, шеҥгек ончалде, кӱчык поч чодыраш чошен.
Тылеч вара Мераҥ шелше тӱрван куржталеш. А илен-толын, тукымжат тыгайышкак савырнен.
Йомак — умбак, мый — тембак!
Шоҥшо иге — коҥгамбак!
Рывыжиге — теҥгыл йымак!
Маскаиге — ӱстел йымак!
— Вот тиде йома-ак! — чылан умшаштым карен шинчат.
Маскаигат вуйжым удыралеш:
— А мый шым умыло: тӱняште содыки кӧ эн виянже?
— Ме тидын нерген шукерте огыл гына ойлышнас,— умылтараш пиже Мераҥиге. — Кажне янлыкын вийже — тудын койышыштыжо. А мыйын вием — кужу йолышто! Мый писын кудалам, кужу пылышемже пеш пӱсӧ. А телым кандырам пунем. Туге пунен кадыртылам, нимогай тушманат тудым рончен ок керт! Эшеже, авам манеш, телым мый ош ужгам чием! Но тидын нерген йомакым авам эше каласкален ыш шукто. Садлан вескана ойлем, йӧра? Мутлан, теве Шоҥшо иге молан иман? Мундырашкыже чумырген возеш гын, тудым нимогай тушманат ок сеҥе.
Шочмо верын мурыжо
Кеҥеж рӱдынак кечыгут шыжа йӱр оптыш. Тудо кече лекме деч ончычак тӱҥале. Калык манмыла, тыгай йӱр кужу жап йӱршаш огыл. Но тудо малаш вочмо годымат лоҥо. Ӧршӧҥгӧ йӱр йӱкеш келге омыш шуҥгалте. Омыж дене тудо кайык семынак чоҥештыле, мурыш.
А вес кечынже кече шыргыжале. Туге веселан, волгыдын — шинчам йымыктара. А шинчам кумымек, вара почмо годым пуйто уло тӱня угыч шочеш, у тӱсым — кандым, кӱреным, йошкаргым, шунечым — налеш. Йырваш кайык-влак мурат.
Тыге шинчам почын-кумен модын, Шоҥшо иге чодыра аланыште пӧрдеш.
Ваштарешыже — Рывыжиге.
— Куш тыге вашкет, Ӧршӧҥгӧ?
— Чодыра аланын сылнылык тӱняшкыже...
— М-м-м... — Рывыжиге ыш умыло.
— Мый таче омым ужынам...
— Омешетше мо кончен вара? Поҥгак огыл? Палет, теве тораштат огыл тугай кугу-у поҥгым муынам! Садлан тыйым лӱмын ӱжаш тольым. Тый вет поҥгым йӧратет, туге?!
А Шоҥшо иге йолташыжым огешат кол, йырваш ончыштеш: кайык-влакын кылтиҥ-кылтиҥ мурышт, лышташ-влакын лыбе-лыбе ваш мутланымышт, шыве-шыве мардеж йӱк пылышыжлан шоктат.
— Тый мыйым йӧршын от колышт! — нелеш налеш Рывыжиге. — Эй, Шоҥшо иге!
— Мом кычкырет? Могай тушто поҥго, лузга поч!? Тылат кочкаш веле лийже. Тый колышт сылнылык тӱням — мурыжо могай ямле!
Рывыжиге нимом ок умыло.
— Молан вара мыйже нимомат ом кол? — ӧрын йодеш.
— Тудым тыге гына колаш ок лий. Тый ондак шинчатым кумо, чот-чот, нимо нерген ит шоно, вара трук поч да йырверым шымлен-тӱслен ончал.
Рывыжиге йолташыжын ойлымыж семынак ыштыш. Варажым тудат кужу-у жап ик шомакым лукде шинчыш. Кызыт тудын ончылныжо шонанпыл тӱсын кечыйол модын, лыве-кайык-влак чоҥештылыныт, леве шыма мардеж пуалын да лышташ-влак модыныт.
— Чодырана теве могай улмаш! — иктешлыш Рывыжиге да моло йолташыже толмешке, тетла ик шомакымат ыш пелеште. Алан мучко чоҥештылмылак кудалыште.
А пырля чумыргымеке, черетан йомакым колышташ ямдылалтыч. Таче — Рывыжигын черетше.
Чодыраште кӧ эн чоя?
Рывыжигын йомакше
— Мыланем авам теве могай йомакым каласкалыш! Колыштса, — чолган тӱҥале Рывыжиге. — Икана чевер кеҥеж кечын Мераҥ кӱкшӧ кож йымалне шинчен. Тыгодым вуйышкыжо пӱгыльмӧ камвозын. Мераҥ лӱдмыж дене, верже гыч тӧрштен, куш шинча онча, тушко кудалын.
— Сар тӱҥалын! Сар тӱҥалын! — уло кертмын кычкыра.
Ик жап гыч изи Урым вашлиеш.
— Мераҥ, кужу поч, кужу йол, куш тыге кудалат? — йодеш Ур.
— Тыят вашкерак почешем чошо! От уж мо, сар толеш! Тӱтан вашка! — умылтара Мераҥ.
Сар деч лӱдын, Урат Мераҥ почеш кӱчык йолжо дене тӧршталта да семынже тыге шоналта: «Йӧра эше Мераҥ мыйым шижтарыш. Нимо укеланак вуем йомдарем ыле!»
Чодыра дене умбакыже ынде коктын кудалыт. Корем тайыл воктене Рывыжым вашлийыт.
— Эй, йолташ-влак, кушко тыге чошеда? — йодеш Кужу поч.
— Сар-тӱтан толеш!
— Чодырашкына осал сӧй лишемеш! — вашештат.
Рывыжланат сар-тӱтан огеш келше. Лӱдеш тудо сакый осал деч. Садлан, шуко шоныде, Мераҥ ден Ур почеш тудат кудал колта.
Чылан лӱдын пытеныт. Вашкымышт дене кугу Пирымат шекланен ышт шукто.
— Сар-тӱтан толеш! — тудланат шижтарышт.
Тудо жаплан сур пире ласка, тыматле илышлан тунем шуктен улмаш. Моткоч поро лийын. Садлан Пират нунын почеш тыманмеш кудал колта.
Теве-теве чодыра гыч лекмаште Маскам вашлийыт. Тудыжо шучко йӱкшым луктеш:
— Эй, йолташ-влак, кызытак шогалза! Уке гын, чыладамат почкалтен налам!
— Маска кочай, сар толеш! Тӱтан толеш! Шучко толеш! — ик йӱкын ойлат тудлан.
Масканат шинчаже йылгыжалта. Йолжо шкак тарванылаш тӱҥалеш. Ынде чодыра воктене визытын кудалыт. Ноен пытеныт. Ончат, чодыра тӱрыштак шӱкшӧ гына пӧрт шинча. Тошто гынат, илаш лиеш. Садлан нуно саде пӧртыштӧ пырля илаш тӱҥалаш кутырен келшат. Кеч-мо гынат, тӱшкаште — вий, тунаржак лӱдыкшӧ огыл.
Сайын, икшырымын илат. Но икана пӧртыш вес азап толын: кочкыш пытен. Садлан Рывыжым кочкышым кычалаш колташ лийыныт.
Коштеш Рывыж чодыра воктене, кочкышым кычалеш. Чодыра лоҥгашке пураш лӱдеш. Кузе уке гын, вет тушто «сар-тӱтан» озалана. Онча, эҥер воктене ӧрышан, ужаргын-кандын йӱлышӧ чуриян янлык коштеш. Тидыже вӱдумдыр улмаш. Шучко! Но тыгодымак вуйышкыжо ик шонымаш толын пура. Рывыж писын гына мӧҥгыжӧ кудалеш.
— Кочкышым, шылым кычальым! — шӱлешт ойла Рывыж йолташыже-влаклан. — Эҥер воктене палыдыме янлыкым вашлийым: Ӧрышаным, ужар-канде шинчаным!.. Мый тудым таче унала ӱжам. Мемнан толмыланна коя шылым ямдылыза. Ондак тудым, вара шкенжым тӱшкан кочкына.
— Шылже уке гын, мом ямдылена? — ӧрыт чылан.
— Шылым ямдылаш тул кӱлеш! Тулнат уке, — чапажым шаралта Маска.
— Кукшо чыра дене Тылзе тулым кузе налметым мондышыч мо? — койдарен йодеш рывыж.
— Тыгайым ом шарне, — вачым туртыкта Маска.
— Конешне, кож вуй гыч вует денак камвозынат гын, монденат тудо, — игылтеш эше.
— Йӧра, — келша Маска да тулым кычалын лектын кая.
— А теже мом яра шогылтыда? Ышда кол мо? Уна толеш, уналан сийым ямдылыман.
Куш пурет, кочмо шуэш. Мераҥ ден Пирылан кайыквусым кычал каяш вереште. А Ур пӧртым оролаш кодеш.
— Писынрак шогылтса! — шӱда Рывыж.— А мый унам ӱжаш каем.
Тыгодым Рывыж чодыраш пура да ик жап гыч, ӱмбакше уждымо-палыдыме шучко янлыкын коваштыжым шоҥалын, угыч пӧртшӧ деке, ындыже уна семын пӧртылеш.
Рывыж уке шеҥгеч янлык-шамыч, содыки, уна толмылан кузе дыр чыла ямдылышт: Маска тулымат ылыжтен, Пире ден Мераҥ кайыквусым кученыт, коя шылым ямдыленыт.
Тыгодым омсам пералтыме йӱк шокта. Маска тыманмеш олымбал йымак шылын возеш, Пире ден Мераҥ — коҥга шеҥгек, Ур — шӧлдыраваке.
Ик жап гыч пӧртыш палыдыме шучко уна пура. Ӱстел покшек шинчын, коя шылым кочкаш тӱҥалеш. Кочкын темешат, лектын кая.
Жап шукат ок эрте, пӧртыш Рывыж толын пура.
— Ну, кузерак унам ончен колтышда?
— Кочкын кайыш теве шылым...
— Таумат ыш каласе.
Кидыштым шаралтат янлык-влак да вара чылан ӱстел йыр уждымо янлык деч кодшо шылым авызлаш шинчыт. А Рывыж тудым огешат ончал, малаш веле возеш.
Ласкан мален, маныт. Эрла марте...
*     *     *
— Адак йомакым лӱлыда-а! Кеҥежым шӱшкен мурен, йомакымак колтен эртарынеда мо?! Вет кеҥеж деч вара йӱран, пычкемыш шыже, вараже йӱштӧ теле толеш. Телым чодыра мала. Тӱжвалне кочкаш нимо уке. Тугеже пашалан пижса! Кочкаш ямдылыза! Пыжашдам олмыктыза!
Колын шуктышт ты гана иге-влак куткын йӱкшым. Но тудын туныктымо ойжо дене садак ышт кылше:
— Ит шурго тынаре, Кутко таҥ, вет кеҥежше моткочак кӱчыкыс.
— А телыже кужу-у, маныт...
— Вот саде кужу-у телымже шокшо верыште кочмат шуэш. Кочкашыже гына лийже. Уке гын, тудым кылмен-шуженак эртареда! — Кутко лыпланен ок керт.
— Но ме эше Шоҥшо иге Ӧршӧҥгын йомакшым колыштын огыналыс.
— Мыйже могайым шонен муам гын? — адак семынже вудымата Ӧршӧҥгӧ. — Вет мый аван каласкалымыжым огыл, йолташем-влаклан шке шонен лукмо йомакым темлынем...
Шоналтен да йомак-костенечым ямдылаш ошкылын. Трук шоныдымын-вучыдымын ончыкыжо Пӱгыльмӧ камвозо. А вараже мо лиймым тудо йолташыже-влаклан тыгерак каласкален.
Пӱгыльмын пиалже
Шоҥшо игын йомакше
Илен улмаш Пӱгыльмӧ. Тудо кож вуйышто моло деч эн кӱшнӧ кечен. Кажне эрдене у Кечым вашлийын, кастене порын ужатен.
Ик кече эрта, весе, тылзе... Пӱгыльмын кож вуйышто кечен шерже темеш. Тӱням ужмыжо шуын колта.
— Эй, Ӧршӧҥгӧ, салам! Кузе илет?! — кычкыралын кож йымалне коштшо Шоҥшо игылан.
— Салам, Пӱгыльмӧ! — вашештен Ӧршӧҥгӧ.
— Могай увер-аҥар шокта ӱлнӧ, мландӱмбалне? — палынеже Пӱгыльмӧ.
— Снеге-мӧрӧ кӱын... пешак тамле улыт!
— Мыланемат сай! Кӱшнӧ улам, чыла ужам, Кечым вашлиям... Но южгунамже мланде пеленсе илышым ужмем шуэш.
— Ну, тугеже тӧрштӧ веле! Мый тыланет мӧрлан поян эн сылне чодыра аланым ончыктем! — Куанен пелештен Ӧршӧҥгӧ. — А вара уэш пушеҥге вуйышкет кӱзет.
— Ит колышт Ӧршӧҥгым, — ойленыт тунам тудлан ака-шӱжар-иза-шольо пӱгыльмӧ-влак. — Тудо але изи, чылажым ок пале, тӧрштет гын, пушеҥге вуйыш, шочмо пыжашышкет, мӧҥгеш тетла нигунам от пӧртыл.
Пӱгыльмӧ тидым ыш кол. Ӧршӧҥгын ойжо кумылым тӱргочак савырен. Изи мардежеш лӱҥгалтын-лӱҥгалтын да... мландӱмбаке чымалтын.
— Теве ынде мый эрыкыште улам! — келанен кия Пӱгыльмӧ мамык гай пушкыдо регенче тӧшакыште.
Тудын деке Ӧршӧҥгӧ лишеме:
— Ай, кертыч вет, Пӱгыльмӧ! Айда ынде сылне аланыш куржына.
А Пӱгыльмӧ ик могырыш савырнаш тӧчыш, вес могырыш... Мо тыгай? Верже гычат тарванен ок кертыс, калтак, ошкыл колташ йолжо уке.
Тидым ужын, Ӧршӧҥгын кумылжат волыш.
— Тугеже тый пушеҥге вуйыштак кечышаш улат улмаш? — Ӧршӧҥгын эсогыл шинчавӱдшат лекте.
Тыгодым тораштак огыл вес Пӱгыльмӧ камвозо.
— Салам! — веселан кычкырале тудо. — Мыят тендан деке ушнышым.
Ӧршӧҥгӧ ӧрын кудалтыш:
— Тыйже молан тӧрштен волышыч?
— Ит ойгыро, Ӧршӧҥгӧ! Ме эше Кож авана деке, кӱшкӧ, кӱзена! Тидлан жап гына кӱлеш. Туге вет, Пӱгыльмӧ изай!
— Туге...
Мутланымашке Кож ава ушна:
— Игем-влак, вашке нӧшмыда илана. Кичкыдам мардеж але кайык-влак у верыш наҥгаят, вара, кушкын, мыйын гаяк кугу кожыш савырнеда. Туге вет, игем-влак, — Кож ава капшым лӱҥгыктен налеш да тыгодым тӱланен шушо моло пӱгыльмӧ-влакат мландӱмбаке, пушкыдо моко ӱмбаке, чоҥештат.
— А мый!.. А мый тыгутлаште, йокрок ынже лий манын, тендан деке унала кошташ, йомакым колташ, тыланда изи кечым — снеге-мӧрым — кондаш тӱҥалам, — куанен пелешта Ӧршӧҥгӧ.
— Тау тылат, Ӧршӧҥгӧ тос, поро кумылетлан! — вашештат пӱгыльмӧ-влак да, ончыкылыклан ӱшанен, кӱшкӧ, веселан рӱзалтше кож вуй велыш, канде кавашке, ончалыт. Вет пӱгыльмӧ-влакын пиалышт кава пелен. Тыгак — мланде ӱмбалне.
Йомак пытен. Йырваш тып-тымык.
— Мемнан Ӧршӧҥгына чылт йомакчыс! — Маскаиге куанжым шылтен ыш сеҥе.
— Сылне, конешне, — иралтынрак келшыш Рывыжиге. — Но тудым Ӧршӧҥгӧ шке шонен луктын. А ме але марте эре марий йомакым колтенна... — лузга поч весылан чояланаш ынеж пу. — Шоя тиде. Тый марий йомакым ойлышаш улат.
Ӧршӧҥгӧ йолташыже-влакым ӧрынрак ончале.
Чылан шып лийыч. Маскаиге ыш чыте:
— Мо вара, шке шонен луктын гын! Йомакше садак сылныс!
Но Рывыжигым южгунамже ӱчашен сеҥаш ок лий.
— Тиде садак йомак огыл, умылышда! — иктешлыш.
— Йӧра, авам дечын иктаж йомакшым йодшаш, — ыштале Шоҥшо иге да, вуйжым сакен, пыжашыж велыш соптыртатыш.
Кеҥеж у йомакланат сита
Помыжалтын ик чевер кеҥеж эрдене шоҥшо иге да пыжашыж гыч лектын. А уремыште — йомартле кеҥеж кече. Кӱшыч кече ырыкта, йырваш кайык сем йоҥгалтеш. Куку-влак тӱшкан мурат — тугеже кече шокшо лийшаш. Чодыра аланыште снеге-мӧр кӱын.
— Могай сылне йырваш! — куанен кычкыралын Ӧршӧҥгӧ.
— Эре тыге огеш ли-ий... — шоктен тыгодым вучыдымын толын лекше янлыкын кумылдымо йӱкшӧ.
— Тыйже кӧ улат?
— Мый? Мераҥ! Мераҥигын аваже. Шарналтыш Шоҥшо иге Мераҥиге йолташыжын мамык гай пушкыдо чапажым да Мераҥым тӱслен ончале, нимыняр лӱдде, но Ӧрмалгенрак йодо:
— Молан эре тыге огеш лий?
— Тый эше от пале: кеҥеж эртымеке, йӱран да ночко шыже толеш, а вара — йӱштӧ да поранан теле... Мландым ош лум леведеш. Тушто тыйын кышат коеш... Тудым луген йомдараш толашет... Тый тидым эше от пале...
Ӧршӧҥгӧ, вуйжым сакен, мӧҥгыжӧ соптыртатыш. А жап эрта да эрта. Кайышыжла, куткын ойлымыжым шарналтыш. Ӧршӧҥгӧ ден йолташыже-влак пырля илышлан, сылне кеҥежлан куанен илат. Вараже лышташан пушеҥге-влак йошкарге, нарынче, сар тӱсым налаш тӱҥальыч. Чодыраште тутло деч тутло поҥго вуйым нӧлталеш. Пундыштӱҥвоҥгат лектеш — тугеже кеҥеж пытымылан шотлалтеш.
— Тиде шыже! — умылтара Ӧршӧҥгылан ачаже.
Тунам Ӧршӧҥгӧ Мераҥын кумылдымо шомакшым шарналта.
— Ачай, тугеже вашке теле толеш?!
— Туге, эргым, ынде телат тораште огыл.
— А тудо йӱштӧ, поранан?..
— Мыланна, эргым, теле деч лӱдшаш уке. Мый пыжашнам ачаленам, шокшемденам, кочкыш шапашым ыштенам — коч да мале... Могай сай телым! Но кӱчык тудо. Шижынат от шукто, уэш шошо толеш... Вара кеҥеж шуэш.
— Тугеже пӱртӱсын осал жапше уке?
— Туге, эргым, пӱртӱсын кажне пагытше шке семынже сӧрал!
Но теле марте але тора. Кызыт чодыраште мӱй таман, ужар солыкан, поҥго-емыж пушан кеҥеж.
Кужу шыже марте эше моткоч мӱндыр.
— Тугеже авам эше ик йомакшым каласкален пуэн шукта, — куанен, Ӧршӧҥгӧ аваж деке лупшалте. — Вара йолташем-влаклан каласкалем....
Пӱгӧ шонанпыл кӱвар
Йӱр деч вара эҥер гоч шым тӱсан шонанпыл возо. Тыгай сӱан пӱгым Ӧршӧҥгӧ икымше гана ужын да чылт ӧрын.
— Ала тиде кӱвар дене эҥер вес велысе чодыраш вончаш лиеш?
— Лиеш, конешне!
— Тугеже тусо янлык-влак дене палыме лияш кӱлеш.
Юватылде, Маскаиге, Рывыжиге, Мераҥиге да Шоҥшо иге, нимо деч лӱдде, черет дене кӱварыш тошкальыч. Ончыко да ончыко тошкалыт. Теве нуно пӱгӧ шонанпылын эн кӱкшӧ верышкыже миен шуыч да йырваш ончальыч.
— Могай ме кӱшнӧ улына? — ойла Маскаиге.
— Ынде ме уло чодырам ужына! — куанен Ӧршӧҥгӧ.
— Камвозына гын, лепошкашке савырнена-а, — иралте Мераҥиге. — Айда лучо мӧҥгеш шкенан чодырашкына пӧртылына-а.
— Уке, эҥерыш камвозына. — А мый ийын ом мошто.
Тиде Шоҥшо иге тыге ойла.
— Ончыза, кӱварна шула ала-мо?
Чынак, ик жап гыч шонанпыл шулаш, тӱсшым йомдараш тӱҥале. Шым тӱс гыч иктыже йомо. Весыжат теве-теве пыта. Ныл иге тыманмеш мӧҥгеш куржаш тарваныш. Икте кӱвар дене куржеш, весе пӧрдын вола. Ынде йӧратыме шочмо аланыштат тора огыл. Но лачак тыгодым шонанпылын пытартыш тӱсшӧ шулыш, кӱвар кӱрылтӧ. Янлык иге-влак курык тайылыш керылтыч да поче-поче эҥер деке пӧрдын волышт. Сер воктене шӱлешт кият. Ӧршӧҥгӧ веле кодын. Тудыжо, мечыла пӧрдын, вигак эҥер вӱдыш керылте.
— Утарыза-а! — кычкыра Шоҥшо иге. — Мый ийын ом мошто!
Чыланат ваш-ваш ончат. Ӧршӧҥгым утараш кӧ эн ончыч вӱдыш пурышаш? Вуйыштым савыркалат.
— Йолташна азапыш логалын!
— Тудо ийынат ок мошто!
— Тудым утарыман!
— Мыят ийын ом мошто!
— Мый эҥер воктенжат икымше гана улам!
Туге гынат йолташым утараш чыланат иканаште вӱдыш тӧрштышт, чапашт дене вӱдым кыраш пижыч. Шкештат ышт шиж, но ик татыште ияш тунем шуктышт да Шоҥшо игым серыш шӱдырен луктыч. Ынде чылан чытырат веле.
— Айста ваш-ваш пызнен возына.
Каласыме — ыштыме.
Ынде нылытынат пызнен кият.
— Могай тый шокшо улат, Маскаиге, — маныт йыр погынен вочшо-влак.
— Тый чыланам ырыктет.
— А те мыйым ырыктеда. Мыланемат шокшо веле лие.
— Тугеже ме ваш-ваш ырыктена. 
Кошкымек, Шоҥшо иге, лӱдде, эҥер вӱдым шымлаш угыч сер воктеке лишеме да... мо тугай? Вӱд ӱмбалне шкенжым ужо!
— Йолташ-влак! Тиде мо тугай? Те вет мыйым утарышдас. Молан мыйже але марте вӱдыштӧ ийын коштам? Ала тиде мыят омыл? Ала ынде мый вӱд йымалне илем?
Шоҥшо иге воктеке ондак Маскаиге лишеме. Вӱд ӱмбалне ынде нуно коктын улыт. Вара Рывыжиге ден Мераҥигат лишемыч. Ындыжым вӱд ӱмбалне ныл йолташын тӱсшӧ сӱретлалте.
— Оҥай тыште, чылажат ӧрыктарыше! — иктешлыш Маскаиге. — Но ме айста лучо шкенан аланышкына каена. Мый чечас вынемем гыч мӱйым кондем, да кылмыме ӱмбач пырля шокшо чайым йӱына.
— А мый тыланда ынде шоҥшо тукым нерген авамын каласкалыме йомакшым ойлен пуэм.
— Ура-а! Чайым йӱына!.. Йомакым колыштына!.. — шоктыш иге-влакын куан йӱкышт. А йӱксолныш тудым олык лап мучко эше кужу жап рӱпшыш.
Вара ныл йолташ пыкше, пеҥыж-пеҥыжынак, курык вуйыш кӱзен, шочмо аланышке пӧртыльӧ.
Тиде сӱретым ужын лум деч ошо, шӱч деч шеме Шогертен. Шоҥшо игым утарыме нерген уверым тудо кечынак чодырасе уло янлык тукымлан шарт-шарт-шарт намиен шуктыш.
— Тиде сай койыш! — пагален иктешленыт нунышт.
Мо тугай пиал?
Мо тугай пиал, Ӧршӧҥгӧ эше пален огыл.
Пиал нерген тудын йолташыже-влакат нимо рашым каласен ышт керт. Вет нунат пиалын могай улмыжым пален огытыл.
— Уке, тиде эн поро мӱкш-влакын эн тамле мӱйышт! — умылтарен Маскаиге.
— Пиал — тиде тутло пӱкш! — шоктен пушеҥге вуй гыч Урын вичкыж йӱкшӧ.
Рывыжиге ден Мераҥигынат пиалышт уло улмаш. Иктыжын — чодыра воктенсе ялыште илыше чыве, весыжын — кумда пасу тӱрыштӧ кушшо нӧлпер. Рывыж шке пиалже нерген ойлаш ыш тошт. Тудо эше ялышке ик ганат миен огыл.
Лачак шоҥшо иге веле пиал деч посна кодын.
Тудлан полшаш шонен, иге-влак ятыр жап Шоҥшо игын пиалжым кычальыч. Тӱрлым ойлыштыч. Да пытартышлан тогдайышт, коеш.
— Тыйын пиалет эн кугу поҥго лий-шаш! — ойленыт тудлан. — Але вара тидым от умыло?
— Вот каена чечас чодыра лоҥгашке да эн кугу ошпоҥгым але курезым муын кондена. Йӧра мо? — шыматеныт тудым.
— Куэвоҥгым але ӱйвоҥгым, марьявоҥгым...
А Шоҥшо иге тугак ик шомакым лукде ойгырен, шонкален шинча. Тидлан йолташыже-влак ӧрыч. Мом ышташат, огыт пале.
— Вот те чыланат пиалым кочкышышто кычалыда... — пытартышлан йӱкым лукто, кугун шӱлалтыш Ӧршӧҥгӧ.
— Фу! — чылан куштылгын шӱлалтышт.
— Но пиалже кочкышышто веле мо? Пиал — тиде кече, чодыра, йырвер, ача-ава, пиал — йолташ-влак. Теве мо тугай пиал! — Ӧршӧнтӧ чылаштым йӧратен ончале.
Куш чыланат йомыныт?
Ик эрдене Ӧршӧҥгӧ шӱмеш пижше аланышкыже лектат, вер гыч верыш ятыр жап кошто. Йолташыже-влакым мыняр вучыш гынат, иктат уке. Куш йомыныт? Кушто янлык-влак улыт?
— Кутко, Кутко, йолташем-влак кушто улмым от пале?
Иге-влакын яра перныл коштмыштым ончен, Куткын шерже темын да, Ӧршӧҥгӧ деч утлаш манын, мут толмашеш тыгай шомакым луктын кудалтыш:
— Кушко-кушко? Коракым шотлаш каеныт!
— Могай эше коракым? — Шоҥшо иге Куткын туштан мут модышыжым ыш умыло, вуйжым кавашке нӧлтале — ик коракат ок кой.
— Эх, могай тый эше самырык улат! — Воштылале Кутко. — Мыскарамат от умыло. А чынжым гын, нуно ача-авашт дене пырля кужу телылан ямдылалташ тунемаш каеныт.
— А кузе кужу телылан ямдылалтытше? Кузе тидлан тунемыт? Теле нерген ятыр гана колынам. Тудым вашлияшыже мом ыштыман? Куш кайыман? — Шоҥшо игын вигак икмыняр йодыш шочо.
— Кочкышым, илемым ямдылыман.
— Мылам авам эше изи улат, манеш.
— Теве мыят изи улам да садак ыштемыс.
— Тугеже мыят ача-авамлан полшаш кайышаш.
— Конешне, кайыман. Сита ынде яра перныл кошташ.
Мӧҥгӧ миен, Ӧршӧҥгӧ эн ондак аважлан тыге каласыш:
— Авай, мыят телылан ямдылалташ полшынем.
— Ончемат, эргым, тый ынде кугу лийынат. — Ава иман тупшым шыман ниялтыш. — Тугеже колышт, ондак тылат ик марий йомакым каласкален пуэм. Тӱткын колышт да иктешлымашым шкак ыште.
Мотор шыже кечын нугыдо шудо коклаште Шоҥшо коштын. Теле толмым шижын, пыжашыжым шокшемдаш манын, пушеҥге гыч велше лышташлам поген. Ик жап гыч Шоҥшо кугу орам чумырен да рожым кычалаш пижын.
Тиде жапыште вондер кокла гыч Мераҥ лектын шогалешат, Шоҥшын мом толашымыжым ужын, ӧрын йодеш:
— Шоҥшо таҥ, тиде лышташ ораж дене мом ыштынет?
— Телылан шокшо пыжашым ямдылем, — вашешта Шоҥшо.
— Ой, Шоҥшо таҥ, мыланемат пыжашым чоҥет гын, пеш сай ыле, — сӧрвалаш пижеш Мераҥ. — Вет тый лышташым моткоч писын погет. Векат, тиде пашаланак шочынат!
— Ну, мо, — пелешта Шоҥшо, — мыланем йӧсӧ огыл. Кузе тыгай поро йолташлан от полшо?
Мераҥ, куанен, пасуш кудал йомеш.
Вес кечын Мераҥ пыжаш ямде лиеш. Мераҥ тунамак шокшо пыжашышкыже ласкан пызнен возеш, тушеч кужу пылышыже веле коеш.
Тыгодым тышке Рывыж толеш.
— Мераҥ таҥ, кушеч тыгай шокшо пыжашым муынат? — йодеш.
— Шоҥшо чоҥен пуэн! — кугешнен вашешта Мераҥ.
Рывыжын чон олмышто огыл. Кузе тыге? Мераҥлан чоҥен пуэн, а Рывыжлан? Кужун шоныде, Шоҥшо деке кудалеш.
— Шоҥшо таҥ, Шоҥшо таҥ! Тый Мераҥлан пӧртым чоҥенат? Чоҥенат. Тугеже мыланемат ыштен пу. — Эшеже ешара: — Уке гын, логалеш тылат!
Шоҥшо шоналтат, вашешта:
— Такшым пӧртым чоҥаш мо йӧсыжӧ? 
Икмыняр жап гыч Шоҥшо тудланат кукшо лышташым поген да укшер коклаште пыжашым ыштен пуэн.
Тыге Шоҥшын поро пашаж нерген увер уло чодыра мучко шарла. Пират тидым колын, иман янлык дек миен да ойла:
— Шоҥшо таҥ, мыланемат шокшо пыжашым келыштаре-ян!
— Мый тылат келшыше пӧртым чоҥен ом керт, — вашешта Шоҥшо.
Тыгай тореш вашмут Пирылан йӧршынат ок келше.
— Мераҥлан ыштенат? Ыштенат. Рывыжлан? А мыланем молан от керт?
— Дык вет тыйже пеш кугу улатыс, — умылтараш тӧча Шоҥшо.
Но вашешыже Пире азу пӱйжым веле ончыкта:
— Мыланем шокшо пыжашым от чоҥо гын, тыйым вопше кочкам!
— Кочкашак сӧрет гын, ыштен пуышаш, — келгын шӱлалтен тунам Шоҥшо.
Кок кече Шоҥшо Пирылан пӧртым чоҥен. Эн ондак кӱвар олмеш пӱсӧ вуян кӱм нумалын да ӱмбачынже лышташ дене петырен, лайык шымартен.
Кумшо кечын Пире пӧртым тергаш толын. Пушкыдо лышташ тӧшакыш возын веле шукта, тунамак тӧрштен кынелеш да пыжаш гыч кудал лектеш.
— Тый мом ыштылынат? Ой-ой! — Уло чодырам тема Пире йӱк.
— Ойлышым вет, Пире тос, ом мошто мый тыланет пыжашым чоҥен, — пуйто умылтараш тӧчыш Шоҥшо.
Тиде ок сите, вес кечын Мераҥ ден Рывыжлан ыштен пуымо пыжаш-влакым тӱтан мардеж ӱштыл наҥгая. А Шоҥшын пыжашыже верыштак шога.
Тидын дене мом каласынем ыле, Ӧршӧҥгӧ, шижат?
Шоҥшо иге вашмутым кужун ыш кычал. Тыге иктешлыш:
— Кажне янлык пыжашым шкаланже шке оптышаш. Тунам гына тудым нимо сӱмырен ок керт, да шкалан келшыше лиеш.
— Пешак чын умылышыч, игем! — шочшыжын тыгай шомакшылан ава моткоч куаныш.
А Ӧршӧҥгӧ чапажым адак тӱрвышкыжӧ тушкалтыш:
— Теве тиде йомак Рывыжигылан вашмутем лиеш. Вескана йолташем-влаклан саде йомакым каласкален пуэм...
Поҥго йӱр
Кечывал марте игече моткоч сылне, ояр шогыш. Иге-влак пушкыдо лышташ тӧшакыште ятыр жап пӧрдальыч. Варажым чодыра вуйым шем пыл шоҥале да ик жап гыч тыгыде йӱр велаш тӱҥале. А пагытше тылзе кӧргыштӧ шочшо шем тамган улмаш. Тугеже, тылзе теммешке, йӱран игече лиеш. Кужу шыже йӱр.
— Теве ынде шыжат тольо, — каласыш Ава шоҥшо.
— Шыже толмыжым кузе умылышыч, авай?
— Ужат, йырваш пушеҥге-влак вашталтыч: йошкарге, нарынче, кӱрен, шӧртньӧ тӱсым нальыч. Вашке пушеҥге-влак чылт чара кодыт. Манмыла, кеҥежым ужар сывыным чиеныт ыле, ынде тудым кажне кечын, манмыла, вашталтылыт, а телылан кудаш пыштат. Палет, мо тиде лиеш?
Кужу жап Шоҥшо иге шонкалыш, корнышто вашлийме ятыр лышташым савыркалыш. Вара куанен шыргыжале:
— Туштетын вашмутшо лышташан пушеҥге улмаш, авай!
— Чын, игем. А тиде поҥго йӱр тӱҥале... Шоҥшо иге адакат ыш умыло. Кужу жап поҥго йогымым вучыш. А тудыжо велаш йӧршын ок вашке. Мо тугай?
— А кушто поҥгыжо? Поҥгыжо ок койыс!
— Тудо иканаште ок велалт. Вот эрла уло ешге сонарыш каена да кужу телылан шапашым ышташ тӱҥалына, — мане аваже.
Чынак, эрлашыжым шоҥшо еш поҥгым погаш тарваныш. Ача ден ава ятыр поҥгым муыч. Ӧршӧҥгылан гына сонар пиал ыш логал. Ача-ава почеш так арамак кошто. Но поҥгыжо нигушто уке. Йомыныт. Шылыныт. Лӱмынак ала-мо?
Кумыл воленак мӧҥгыжӧ пӧртыльӧ. Ача-аваж ончылнат оҥай огыл. Йӧра эше ачаже ик изирак поҥгым имышкыже керале. Кеч изиш да тиде чоным ырыкта.
— Уке, тыге шотлан ок тол, — келгын шӱлалтыш Шоҥшо иге да эрлашыжым поҥгым погаш шкетынак лектын кайыш.
Юмыжат уло, витне. Ты гана Ӧршӧҥгӧ изирак чодыра аланыште моткочак сылне поҥгым вереште — кӱжгӧ йолан, йошкар-йошкар сӧрал теркупшышкыжо ош тамга-влак возыныт. «Ну, ынде ача-авам веле огыл, йолташем-шамычымат ӧрыктарем», — шоналтен, Шоҥшо иге, поҥгым кӱрлын налын, тупысо имышкыже керале да мӧҥгӧ велыш соптыртатыш.
Кызыт Шоҥшо иге тӱняштыжат эн пиалан. Вет тыгай поҥго моткоч тутло лийшаш. Шоналтышат, шӱвылвӱдшат лекте.
Пыжаш велыш наҥгайыше корно гыч тудо лӱмын ӧрдыжкӧ тошкале. Эн ондак сылне поҥгым йолташыже-влаклан ончыктынеже улмаш. Пиалешыже, Ур ден Мераҥигым вашлие.
— Эй, йолташ-влак, ончалза, могай мотор да тутло поҥгым чодыраште верештынам! — кумыл нӧлтын каласыш Ур ден Мераҥигылан. Вара, поҥгым сусырташ огыл манын, шыман гына тупшо гыч мландыш налын пыштыш. Шкеже моткоч куанен.
Но мо тугай? Ур ден Мераҥиге нимом умылыдымо гай вашла ончальыч. Шоҥшо иге дене пырля куанаш огытат вашке. А Ӧршӧҥгӧ тудым чапаж дене, йолташышт-шамыч эшеат сайын ужышт манын, ик могырыш я весыш савыркала.
— Ӧршӧҥгӧ, тый чынак, моткоч сӧрал поҥгым муынат, — шекланенрак тӱҥале Ур. — Мераҥиге, туге вет?
— Туге, пеш мотор поҥго! — Мераҥигат келшыш.
— Тудо эшеже моткоч тутло лийшаш! — Шоҥшо иге шинчажым кумалтыш.
— Ӧршӧҥгӧ, — куанжым Ур лугыч ыштыде ыш чыте, — тиде поҥгым кочкаш огеш лий. Тиде аяр поҥго.
— Шоҥшо иге, тиде кармывоҥго. Тудым кочкаш ок йӧрӧ, — ешарыш Мераҥиге.
— Мотор, конешне, тудо, сӧрал. Арам огыл ушан калык тыгай шомакым шонен луктын: «Ковыра кармывоҥгым ончалаш манын, муно папкат помыжалтеш», — ешарыш Ур.
Кармывоҥго нерген аван каласкалымыжым Ӧршӧҥгӧ сайын шарна. Тудын аяр улмыжымат пален. Кармывоҥгыжым ик ганат ужын огыл гын, могай улмыжым кушеч пала? Теве тудо могай сылне да!
Шоҥшо игын кумылжо теҥгечысылак волыш. Чонлан моткоч каньысырын чучо. Садлан аяр поҥгым тошкен шалаташ ямде.
— Ик поҥгым муынам, тудыжат... — чапажым нӧлтале.
— Ӧршӧҥгӧ, ит вашке тиде моторлыкым пытараш, — каласыш Ур, а Мераҥигыже ешарыш:
— Вет тудо чынже денак сӧрал. Ужат, чылт кечыла коеш. Айда тудым йолташна-влаклан ончыктена. Тек нунат тиде сылне да аяр поҥгым палышт. Уке гын, кочкытат, мӱшкырышт коршташ тӱҥалеш.
— Айста ончыктена, — осал поҥго гыч поро паша лекмым шижын, Шоҥшо игын кумылжат веселаҥе. — Тек чылан палат: кармывоҥгын тӱсшӧ веле чевер, а кочкаш тудо ок йӧрӧ.
— А мӧҥгеш корнышто Ур Шоҥшо игым лӱмынак ондакак эскерыме куэвоҥго деке намиен шуктыш. Ӧршӧҥгӧ тидым ыш шиж, но таза поҥгым мумыжлан моткоч куаныш. Ынде тудо мӧҥгыжӧ тупысо имышкыже чапле поҥгым кералын тарваныш.
— Ну куанат вет ачам ден авам!
Телылан кузе ямдылалтыт?
Мераҥ, Ур, эҥер серыште илыше Умдыр, Шоҥшо, Шиште, Маска, Коля, Рывыж, Ирсӧсна, Шордо, Шогертен, Корак да моло тӱкӧ янлык тукым кажне ийын эртаралтше шыже погынымашке чумыргеныт. Тудым молгунамсылак чодыра оза, мудреч Маска, вӱда. Вет Маска — чодыралан оза.
— Чодыра янлык-влак! — тӱҥале тудо кӱжгӧ йӱкшӧ дене. — Нер йымалне теле...
— Могай нер йымалне? Кушто нер йымалне? — тыгодым ятыр иге шкенжын нер йымакыже ончале.
— Вашке теле, манам. Тений леве шогыш, тугеже теле кужу лийшаш. А те тудым вашлияш ямде улыда?
— Ямде улына... Ямде... — шоктыш йырваш.
— Тугеже чечас кажныдам терген налына, — мане Маска— Черет дене тӱҥалза веле.
— Ме, Мераҥ-влак, теле вургемнам вашталтена.
— Умдыр-шамычын эҥер серысе илемышт ямде.
— Ур-влак кӧргашан пушеҥгыштына пӱкшым ятыр шапашленна, поҥгым коштенна.
— Шоҥшо-влак кочкышым, малашланна шокшо пыжашым ямдыленна.
— Ме, кайык-влак, шокшо кундемыш чоҥешташ ямде улына.
— Вашке пушеҥге-влак лышташ деч посна кодыт. Лум возеш, — умбакыже шуя Маска.
— Тек возеш. Чодыраште тып-тымык лиеш.
— Теле йӱштыж дене чыла изи чонаным пӱшкылеш.
— А ме, Лого-влак, пызлыгичкын кушто шукырак шочмыжым ынде палена. Уло чодырам шымленна.
— А ме, Шиште-влак, пӱгыльмым шӱгынчаш, пушеҥгыште шукшым кӧргынчаш тӱҥалына.
— Мераҥ-влакын ош ужгашт ямде. А иге-влак лум ӱмбалне кышам пулаштараш сайын тунем шуктеныт. Ик сонарзат нуным кычалын ок му.
— Рывыжиге-шамычат лузга почышт дене кышаштым пеш сайын ӱштыт, — ешара Рывыж.
Телылан кузе ямдылалтме нерген кажне янлык шот-рат дене каласкален лекте. Чодыра оза Маскан кумылжо лушкыш. Чодырасе илыш шке радамже дене кая.
А шогертен-влак шотыртышо йӱкышт дене уло чодырам темышт:
— Шарт-шарт-шарт! Чодырасе янлык-влак телым вашлияш ямде улыт! Ямде улыт! Теле мыланна лӱдыкшӧ огыл! Лӱдыкшӧ огыл! Маска чылаштым тергыш! Тергыш!
Шокшо чонан Лумпырче
Ик кечын кӱшнӧ, каваште, шочын Лумпырче. Вара весе, кумшо, нылымше... Тыге погыненыт кугу лумыш. Йывыртеныт нуно шочмыштлан. Кажне Лумпырче весела кумылан. Пырля юарлат, воштылыт да кужу-у жап чоҥештылыт. Лумпырче ешлан тыге чоҥештылаш моткоч келша. Но трукышто ик Лумпырчын йӱкшӧ шокта:
— Ончалза — Мланде!
Чынак, ӱлнӧ-ӱлнӧ Мланде койылалтен. А туштыжо шыже озаланен: пасу чылт яра, пушеҥге-влак лышташ деч посна кодыныт, олыкын ужар леведышыже ялт кошкен.
— Каваште йӱштӧ гын, туштат тугак лийшаш, — ушна вес Лумпырче.
— Кылма вет Мланде! — чаманен тунам шокшо чонан Лумпырче.
Тидым колын, молат келгын шӱлалтеныт да икте почеш весе мландӱмбак камвозыныт. Петыреныт нуно мамык семын чара пасум. Шокшо, йӧнан лийын тунам Мландылан кӱжгӧ лум леведыш йымалне. Кужу телым ласкан мален эртарен.
Кече кӱшкӧ да кӱшкӧ кӱзен. Лумпырче-влак икте почеш весе яндар-яндар вӱдпырчыш савырненыт. Йӱктеныт нуно олыкым — ужар шудо кушкын шогалын; йӱктеныт нуно пасум — чапле шурно нӧлталтын; йӱктеныт нуно чодырам — тудо утыр одарген...
— Тау, Вӱдпырче, — маныныт нуно.
Шоналтен тунам Вӱдпырче: «Лийынам мый Лумпырче — Мландым ырыктенам; лийынам Вӱдпырче — тудым йӱктенам. Тугеже, могай пиалан улам!»
Вӱдпырчын кумылжо кашташте лийын.
Тудым ужын сылне Кече. Шийын-тойын волгалтен, нӧлталын Вӱдпырчым канде кавапомышыш да ик жап гыч угыч шыма леве йӱрыш савырен. А вара, ик шыже кечын, кӱшнӧ-кӱшнӧ каваште шочын Лумпырче. Вара — кокымшо, кумшо, нылымше...
А ӱлнӧ, мландӱмбалне, сылне чодыра аланыште, ужыныт тудым Ӧршӧҥгӧ шоҥшо иге да тудын йолташыже-влак: Маскаиге, Рывыжиге, Мераҥиге да молат... Лумпырчын шочмыжым кужу жап чапаштым рӱзен саламленыт. Нуно паленыт: Лумпырче дене пырля Теле толеш. Но тиде йӱштӧ сылне пагыт лӱдыктен огыл. Вет нуно тудым вашлияш ямде улыт.
 