Усталык саскана чын акым налын. 
Марий Эл писатель-влакын отчёт погынымашышт гыч. 
Кажне предприятий, организаций але мер ушем идалык тӱҥалтыште эртыше ийыште кузерак пашам ыштымыже, могай сеҥымашыш шумыж нерген отчётым ышта. Тиде поро йӱла марий писательвлакым ушышо пеш кужу лӱман мер организацийыштыштат уло. Ожно тудо «Марий Эл Республикын писатель ушемже» маналтеш ыле гын, ынде общероссийский мер организацийын Марий Эл Республикысе пӧлкаже» лӱмым налын. Саман вашталтме дене пӧлка кушкын, поен але сылнымут аланыште тыршыше-влакым пашалан, у произведенийлам возаш кумылаҥдыме йӧнжӧ да вийже ешаралтын манын моктанен она керт гынат, ушем семын аралалт кодмыжак шӱм-чоныштына куан шижмашым нӧлта. Тыгай шонымаш дене шуко самырык сылнымутчо ты ушемыш пураш, пӱрымашыжым кылдаш тырша. Марий Эл писатель ушем председатель, поэтессе С.Архипова респалдарыш. Эсогыл могай тылзын могай кечыштыже могай мероприятийым, акций манметым эртарыме нерген радамын каласкалыш. Тидыже – моткоч сай. Тыгай статистике манмет писатель-шамычланна могай кечын мом возымышт нерген мондаш ок пу. Отчёт гыч ушем правленийын заседанийже лийме да тушто правлений член-влак кокла гыч кудыжын могайрак чолгалыкым ончыктымыжо, марий сылнымутнан классикше С.Г.Чавайнын шочмыжлан 125 ий темме лӱмеш эртарыме кугу пайрем мероприятий-влакым кушто да кузе палемдыме, могай конкурсым, семинарым эртарыме, кӧн пашажым кугыжаныш але вес премий дене аклыме нергенат раш пален нална. Россий писатель-влакым ушышо кандаш тӱжем утла еҥан армийлан 65 сылнымут мастарым пуышо марий пӧлкан тынар кугу паша ужашыже кугешныме кумылым ешарыде ок керт. Ыштыме шагал огыл. Ондак сылнымутчына-шамычын пашашт республикыште гына огыл, эл кӧргыштӧ, тӱнямбал кӱкшытыштӧ могайрак акым налмыж нерген ойырен палемдат ыле. Мутат уке, З.Дудинан да В.Матвеевын пашаштым Марий Эл Республикын Кугыжаныш премийже да руш поэт А.Подольскийым юбилейжылан республикын правительствыжын Чап грамотыж дене палемдымым ойырен ончыктыде она керт. Претендент манме шуко уста кокла гыч эн-энжым ойырен лукмаште Марий Эл писатель ушем правленийын надырже изи огыл. Тыгаяк сеҥымаш семын палемдыман «Марий Эл Республикын калык писательже (поэтше)» чаплӱмым налаш полшымо суапшым. Писатель ушемын кодшо ийын вич еҥлан (иктыже вучыдымын мемнам коден кайыш) кушмыжым палемдыде кодаш нигузе ок лий. Чыла тидыже марий сылнымутчо-влакым ушышо мер организацийын шочмыжлан 80 ий темме чапле пайрем вашеш кугу пӧлек манын кертына. Самырык-влак дене сомыл шагал огыл шукталтмыла чучеш гынат, пытартыш ийлаште писательын неле, но кӱлешан пашашкыже «кычкалташ» кумыланже ок ешаралт. Сандене «ӱшаным пуышо поэт, драматург, критик» манын ончыкташ лийше лӱмым отчётышто ышна кол. Могай секцийын кузерак пашам ыштымыжланат ак ыш шокто. Пазар саманын неле шугыньжо вуйым нӧлталаш огешак пула чучеш. Мутат уке, отчёт погынымаш докладчикын шонымашыжым ешараш, пойдараш, ӱчашымашым тарваташ полшымо кумыл дене эрта гын, сай. Тыгай иктешлымашым лукто 7 мартыште эртыше погынымашат. «Ончыко» журналын тӱҥ редакторжо А.Тимиркаевын, журнал редколлегийын членже А.Подольскийын содоклад шотан ешартышышт гыч шуко уым пален нална. Теве 88 ий ончыч шочшо марла журнал кодшо ийын лудшо-влакым шагал огыл произведений дене палдарен да тений икмыняр лӱмгечыжым удан огыл вашлиеш огыл мо? «Ончыко» лӱм дене лекташ тӱҥалмыжлан – 60, тылзе еда савыкталтшыш савырнымыжлан 20 ий да тений гыч кугурак формат дене лудшо-влакым куандараш тыршымыж нерген журналын тӱҥ редакторжо моктаныде палемден кодыш. Вет тиде изданийым писатель ушемын шкешотан рупоржо семын веле огыл, сылнымут аланыш ушнаш кумылан самырык еҥ-влакым шепкаште рӱпшен куштышо ача-аваж але марте нигӧ ушнен огыл. Кодшо ийысе паша нерген ойлышыжла, А.Тимиркаев теве мом палемдыш: журналын 12 номерыштыже 31 авторын прозо да почеламут возаш кумылан 44 еҥын произведенийышт савыкталтын. Шуко але шагал, шотлаш огына тӱҥал. Могай пӱжвӱд дене нуно, савыктышын лаштыклашкыже савырнен, лудшо деке миен шуыныт, редакций пашаеҥ-влак гына палат. Тӱҥ редакторын ойлымыж почеш, «Ончыко» журнал редакцийым теве мо тургыжландара: прозышто кугу жанран произведенийым, романым, витле ияш марте возышо йӧршын уке. Сандене лишыл ийлаште марий сылнымутышто нелылык лектын кертеш. Тидым шотыш налын, Марий Эл Республикым ыштымылан шӱдӧ ий темме вашеш кызытсе саман, мемнан жапъеҥ (современник)-влак нерген романым возымо шотышто республиканский конкурсым увертараш келшен толеш. Кок ий ончыч рушла савыкталташ тӱҥалше журналын пӱрымашыж нерген шуко ойлаш лиеш да кӱлеш ыле. Тидым А.Подольский ышташ тӧчыш. У журналын лаштыклаштыже 50 авторын произведенийже печатлалтме нерген ойлышыжла, марий сылнымутчо-влакын возымыштымат рушла савыктымым палемдыш. Тидыже моткоч сай. Но ындыжым саде йӧнлан корным кумдаҥдыме нерген шоныман. Ты пашашке профессионал кусарыше-влакым ушыман. Кеч-могай докладым колыштмо деч вара прений манме ужаш тӱҥалеш. Лач тыштыже у шонымаш почылтеш, пашалан ак пуалтеш. Теве сылнымутын аксакалже, лӱмлӧ руш поэт В.Панов поэзий аланыште тыршаш кумылаҥше-влакын ситыдымашыштым шылтыде лончылыш. Тыгак тӱҥале: «Мый тендам ом пагале гын, шинчашкыда ончен ситыдымашдам ом ончыкто ыле». Шоҥго поэт марий сылнымутчо-влакым произведенийышт Москошто, рӱдӧ изданийлаште савыкталтдымыштлан шылтала, Валентин Колумб дене вашлийме, пашам ыштыме кечылам шарналта, тудын семын возаш ӱжеш. Колышт шинчем да шке семынем шонем: «Поэзий дене таҥлалташ тыршыше марий возкалыше-влаклан тыге, шинчашкышт ончен, каласен кертше лӱмлӧ марий поэт кунам лиеш?» Очыни, вучен огына шукто. Моланжым рашемдаш тӧчен ончем. Погынымашыш ик критиклитературоведат толын огыл ыле — але ӱжмӧ огыл, ала толаш жапым муын огытыл, ала тыгай лӱманже коклаштына йӧршын уке. Вет сылнымут журнал редакцийыш южгунам могай качестван «почела мут» влак пурат, каласкалаш посна жап кӱлеш. Вара тиде але вес «поэтын» лӱмжым журнал лаштыкыште ужын, лудшо еҥет мокталта: Пеш туге да... Вес аксакална, но усталык ушем членыште шогыдымо, лӱмлӧ писатель да краевед Г.Зайниевын, чыным шылтыде, чоным почын ойлымо шонымашыже-влакым рашемдыде нигузе ом керт. Гельсий Зайниевичын лӱмжӧ марий сылнымутышто гына огыл, чумыр савыктыш аланыште кумдан палыме. Лач тудлан Писатель ушем 80 ияш корныжым книга гоч ончыкташ ӱшанен улмаш. Составитель семын кузе пашам ыштымыже, книган могай лийшашыже, пошкудо калык-влакын тыгаяк изданийыштлан эҥертымыж годым могай ситыдымаш.

— Ой, ковай, кунам оксам колтет гын? Колто-ян вашкерак! — ӱдыр чон лектын кайышаш гае, ала-можо шӱмым иша. — Колто-о, тетла чытен ом керт! Мӧҥгӧ пӧртылнем, кова-ай!.. Кугу ола пуйто тысе чыла чонаным да чондымым шкенжын кавапомышыж дене леведын, уло вийже дене чот темден шынден. Шыҥалык йымалне улмыла веле чучеш. Оласе илыш подысо шокшо вӱд гай шолеш, тушеч лекташ иктыланат эрыкым ок пу. Ты умылыдымо пӧрдемын йогынышкыжо верештшым уло кертмын пӧрдыктылеш, вара, утышыла, пыжалтарен луктеш. Ах, тышеч лектын, тӧр корныш гына верештшаш ыле! — Кова-ай, вашкерак оксам колто... Тетла ом чыте... пеш йӧсӧ, кова-ай!.. Ӱдыр уш кайыше гай лиеш, вуйжым сака. Вийжат уке гаяк. Пеле пужымо пӧртыштӧ пычкемыш чыла лукым авалтен... ¶
* * * ¶
Юл тӱрысӧ тура курык серыште верланыше изи ял гыч пеш мӱндыркӧ коеш. Койдымо вер эреак шкеж деке шупшеш, палыдымым пален налаш, уждымым ужаш тарата. Лач тыгак ӱжеш мучашдымыла койшо Юл. Кушко тудыжо наҥгайынеже? Настя изинекак тура курык сер гыч эреак мӱндыркӧ ончен. Ончыдежат от чыте. Вет пӧрт гыч лекташат ок кӱл: комдык почын шындыме окна гыч пӱртӱсын сылныжым да чевержым тӱрыс ужат. Утларакше ӱдыр чоным кастене кече шичме татын моторлыкшо да тудын юзо вийже шупшыныт. Да тыгак тудын чонжым йӱлалтен касвелне Юл серыште верланыше кугу ола. ...Латикымше классым сайын тунем пытарымеке, Настя медицина академийыш тунемаш каяш шонен пыштыш. Йӧратыме коваже чӱчкыдын черлана, а эмлымверыш кошташ пеш мӱндыр, адакшым аважынат тазалыкше начар. «Врач лийын лектамат, нуным эмлаш тӱҥалам», — Настя изинекак тыгай шонымаш дене илен да, кушмекыжат, вес профессий нерген шонен огыл. Коважын пенсийже дене Настя кугу олаш тунемаш лектын кайыш. Аваже ынеж колто ыле гынат, тореш ыш лий. Тудо лач иктым пален: ӱдыржын шонымашыже пеҥгыде. А ончыкыжым куштылго але неле лиеш, кован пенсийже дене тунемын сеҥа мо — шоналтен огыл. Шкеже тунам колхозышто пашам ыштен, икмыняр тылзе оксамат налын огыл, ача дечат полыш лийын кертын огыл — тудыжо Настян изи улмыж годымак колен. Коваже кузе тореш лийын кертын? Настя — тудлан эн йӧратыме, эн шергакан айдеме. Шке уныкажым тунемаш кумылаҥден, пенсий гыч пытартыш ыр марте полшаш сӧрен. Кугу Юл мо ӱжын ӱдырым койдымо, палыдыме верыш? Мо тыге шупшын Настям? Кугу ола шке шыҥалыкше дене ӱдырым леведе. 
Ах, шыҥалык йымалне волгыдо уке улмаш. Тудо лончо гай виш гычат ок палдырне. Палдырна ыле гын... А кугу Юлын тӱсшӧ Настям шупшын, мӱндыр верыш семален. Ӱдырлан сай лийын, ончылно ала-могай кумда волгыдо койын, тудо пиалан илышым сӧрен да корным ончыкыла виктарен. Виктарен тудо кугу олаш, кушто... «Ах, ковай, тунем лектамат, чыла черетым эмлем. Кызытеш чыталте-ян, ит йӧслане. Садак тунем лектам...» . Кугу пӧрт-влак, мӧҥгеш-оньыш кудалыштше машина-влак ӱдырын вуйжым лугат, умылыдымо тургыжланымашым пуртат. Ӱдыр тидым шижеш, но кӱлеш мо чылажым шӱмыш пышташ, чоным арам туржаш? Вет тудо тунемаш толын. Жап эрта, чон лыплана, тургыжланымаш эркышна. Эрта... Кугу ола, ош пӧрт-влак. Ош ола. Шыҥалыкше тудын могай тӱсан гын? Могай шыҥалык йымак верештыч тый, Настя? Ах, тиде Юл, ушым йомдарыше ӱжара... Кугу олан уремлаштыже машина-влак йолгышо порсын тасмала мӧҥгеш-оньыш кудалыштыт. Тиде тасман корныжо гына вияш огыл, шуко савыртышан: я ик могырыш, я вес могырыш каен колта. Ӱдырым тидыже ӧрыктара да тунамак умылыдымо лӱдмашым шочыкта. Кугу пӧрт-влак йымалне куткышуэ коклаште улмыла чучеш, ваштареш толшо-кайыше еҥ-влакше лач куткыла койыт... ¶

Медицина академийын тӱҥ корпусшын омсаже кӱкшӧ да неле — почашат куштылго огыл. Туге гынат тудо ок петырналт гаяк. Настя гай тунемаш толшо-влак эре пурат-лектыт. Ӱдыр кӱкшӧ кугу залыш пурен шогале. Туштыжо лачшымак куткышуэ гай. Самырык ӱдыр-рвезевлак, тӱрлӧ кагаз орам кучен, ик омсаш, вес омсаш пурат-лектыт. Настят шке черетшым вучен шуктыш. Чыла кӱлеш документым приёмный комиссийын ӱстел коклаштыже шинчыше ӱдырлан шуялтыш. Тудыжо нуным шерген лектат, кӱлешанжым кодыш, да эше икмыняр кагазеш возыктыш. — Каен кертыда, — мане ӱдыр. — Экзаменлан ямдылалтса. — Кушко ынде каяшыже? — Настя йодо. — Кузе кушко? — ӱстел коклаште шинчыше ӱдыр Настям ӧрын ончале. — Кызытеш мӧҥгыда. Кок кече гыч экзаменым кучаш толыда. — А тӱшкагудо уке мо? Илашыже кушко пураш? — Тӱшкагудо? — ӱдыр адакат Настя ӱмбак умылыдымыла ончале. — Абитуриент-влаклан тыште иктыланат тӱшкагудым огыт пу. Мо, тидым пален огыдал мо? — Уке. Мый шоненам... — Настян йолйыжыҥжат йомо. — Э-э, кузе тыге пален отыл? Тунемаш пурет гынат, икымше курсышто тунемше-влаклан тӱшкагудым огыт пу. Кушеч толынатше? — шинчыше ӱдыр эше ик гана Настян документше-влакым ончале. — Марий кундем гыч. Пеш мӱндырч толынатыс. Мом вара ышташ? Нимо денат полшен ом керт. Настян кумылжо волыш, шинчаже вӱдыжгыш. Документым погышо ӱдырат тидым шиже. — Ну, экзаменым кучымешкет, палымет-влак дене иле. Вара коеш. Тый эрла эше тышке толын ончо. Ала иктаж-мом шонен муына, — ойлышаш мутна пытен маншыла ӱдыр Настя шеҥгелне шогышо вес абитуриентын документ-влакшым нале. Настя ӱстел деч кораҥе, коридорыш лекте. Нимат шонен муаш ок лий, вуйышто чыла пӧрдеш. Уремыш лекмеке гына келгын шӱлалтыш. Но верыште шогаш ок лий. Йол шкеак ала-кушко наҥгая. Кушко гын? Ӱдыр ятыр ошкыльо. Корно дене кайымыжымат ок шиж. Кугу олаште корно шуко. Шӱртняш гына ок кӱл. Кузе тыге тӱшкагудо уке? Ӱдыр пален вет: тӱшкагудо уло. Тидым 
тудлан школыштак каласеныт. «Эрла толын ончо...» . Ала эрла ӱшан лектеш? Ала илыме верат лиеш? Тидлан пеш ӱшаныме шуэш. Настя трукышто шогале. Йол чытыра, чонлан руй чучеш. «Палыме-влак дене кызытеш иле...». Ӱдырын шӱмжым шуралтымыла чучо. «Палыме-влак дене...» . Могай палыме-влак? Тиде кугу олашке тудо икымше гана толын. Кӧм тыште пала? Кӧ тудым илаш пурта? Экзамен годым кушто илен лекташ?.. А тачыже кушто мален лекташ? Вет ик палымыжат тыште уке. Ӱдыр йӧршынак вуйым сакыш. Шӱмжымат ала-мо йӧсын темда. Тиде кугу олан кӱкшӧ пӧрт-влак коклаште, куткышуэште, ӱдырлан нигуш пурен каяш. Иктаж-кӧ тудым чаманен налеш мо? Иктаж-кӧ мӧҥгыжӧ пурта? Чурийышт чылаштын тӱрлӧ сынан, ик палымат ок кой. А калык мыняр шуко. Кушеч тынарже тышке погыненыт? Мом шолыт? Пазар гай... Настя йыр ончале, иктатеш ӧрын колтыш: тудо лач кугу пазар аҥыште шога. Сандене калык тыге шолеш. Ужалышыже ужала, налшыже налеш. Теве тыште машина-влак койыт. Ик кугу машина тӱрыштак шога, пазар кӧргышкат пурен огыл. Ӱдыр, шоналтыде, тушкыла ошкыльо. Машина гыч эр шушо ковыштам ужалат. Ӱдырамаш виса дене шога, пӧръеҥ кӱшыч ковыштам пуэда. Ӱдырамаш пӧръеҥлан аламом каласыш. Тудыжо вашештыш. Настя ӧрын колтыш: тудын шочмо йылмыж дене ойлатыс! Шке марий йылме дене. Тугеже... тугеже йӧн улыс. Мӧҥгӧ кудалаш. Тиде кугу олаште малаш ок верешт. Настян кумылжо изиш кӱзыш. Шке шочмо кундем гыч толшо еҥвлак дене мутланымыже шуын колтыш. Машина деке лишеме, вожылынрак йодо: — Поро кече... Кырык сир гыч улыда? Виса дене шогышо ӱдырамаш тудым тыгак ӧрын ончале, йӱкым гына луктын ыш шукто, кӱшнӧ шогышо пӧръеҥ тудым ончылтыш: — Поро, поро, чевер ӱдыр! — шыргыжал мане. — Кырык сир гыч улына. А тый кушеч улат? — Мыят тушечак. — Мом тыште ыштет? — Тунемаш пураш толынам ыле, — Настя шӱлыкын пелештыш. — Угыч мӧҥгӧ кайыме шуын колтыш. — Мо тыгай? — пӧръеҥлан оҥай лие. — Тӱшкагудым огыт пу. Палымемат тыште уке. Нигуш пураш. — Кайынет гын, айда мемнан дене пырля. Верна уло. Ме тыште кас марте лийына. Ковыштана шуко, ужалаш тӧчена теве. Эше толынна гына. 

Тылат возем, «Ончыко» ! ¶
Пагалыме «Ончыко» журнал лудшо-шамыч! Салам лийже. Изи гына серышым возем. «Ончыко» журналым да «Марий Эл» газетым пеш чот йӧратен лудам. 1980 ийыште мый, марий ӱдырамаш, Куба элыш миенам, «Ончыкымат» , «Марий Элымат» пеленем лудаш налынам. Тау тыгай чапле журналым да газетым лукмыланда. 80 ияш улам гынат, шинчалык деч посна лудам. Тендан гоч пашам йӧратыше марий лудшо-шамычым саламлем да каласынем: Юмо тыланда тазалыкым пуэн шогыжо, тӱняште мо лиймым «Ончыко» журнал гыч пален, шочмо йылмылан йывыртен илаш полшымыланда тау». Салам дене Зоя Александровна Михайлова. Волжский районысо Кожлалӱвал ял. ¶

«Ямблат кӱвар» ¶
Марий Тиште кечылан, 2012 ий 10 декабрь вашеш, «Ончыко» журнал «Ямблат кӱвар» лӱман таҥӱчашым почмо нерген увертара. Тиде конкурсыш йомакым, легендым, преданий ден сказанийым, калыкмут ден туштым, йӧра-ойӧрӧм колтен кертыда. Кугытшо, эн кужужо, 5-8 страницым ынже эрте, яндарын серыме але компьютер дене погымо лийже. Эн сайже журналеш савыкталтеш. Ондак газетлаш, журналлаш, сборник-влакеш лекше произведений ок ончалт. Тиде таҥӱчашыш чыланат ушнен кертыда: туныктышо, тунемше, краевед, студент, икманаш, марий калык ойпогын кумылзакшевлак. Сеҥыше-влакым тыгай премий вуча: икымше — 1000 теҥге; кокымшо — 600 теҥге; кумшо — 400 теҥге; кумылаҥдыше кок премий — 300 теҥге дене. Конкурсым 2012 ий 10 декабрьыште, Тиште кечын, иктешлена. ¶
Редакций. ¶

Эрик Петров ¶
Марий Олма — марий олмо ¶
Легенде ¶
Марий Олман сылне тӱсшӧ Йӱлалта ожнысек чонем. Ӱмырешлан тысе пӱртӱсшӧ Шыҥен мыйын шӱмышкем. ¶
Чонлан эн лишыл да эн мотор лӱман Марий Олма ялем! Мо дене вара тый мыланем тынар келшет?.. Кажне еҥ, очыни, шке илыме кундемжым молан-гынат йӧрата. Мыланем гын Пареҥге Кожласолам, ожнысек марий олмо Марий Олма ялем — кумыл алан. Поэт Максим Емельянов манмыла: «Кечмом ужат, кеч-куш кает, но тыланет уке тӱняште тидын деч мотор сӱрет...». Адакше, тыште южшат яндар, кок могырым тӱтан да озыркан мардеж деч пыдал-авырал шогышо Кожласола кожла ден Олма кожла тӱрлӧ емыжлан, поҥгылан, пушкыдо коваштан янлыклан поян улыт. А сылнын мурышо кайык-влакше чоным кузе куандарат! Кажне еҥ илыме курымыштыжо кунам-гынат тиде я тудо памаш деке миен савырнен, очыни? Тугеже шижын улыда, вӱдшӧ могай яндар да тамле! Олма памашын гын путырак тамле. Нимогай кевытыште, нимогай шийвундыланат Марий Олма вӱдым налаш ок лий. Тиде чыла пӱртӱсын поянлыкше. Кеҥеж кечын тысе Пирнур ма, Йӱле лук але вес курык саҥгаш, тайылыш миен лектат гын, тусо сӱрет чонышкет тугай келге куаным шыҥдара. Эшеже йошкар чинче семын волгалтше мӧр ден снегыже кажныжымак шкеж деке ӱжыт. А тӱрлӧ тӱсан, мотор деч мотор пеледыш дене волгалтше олыкшо кузе тамлын ӱпша, шинчам веле огыл, шӱм-чонымак куандара. Чыла тидым ужын, шижын моштет гын, илышат куштылгын чучаш тӱҥалеш, чоншижмаш тыгодым кавапомышыш нӧлтеш, мура, йывыртенак тава. Чыла тидлан кӧрак огыл мо кундемыштына сылне деч сылне муро-влак шочыт, мутыштат чон воштак, шӱм пундаш гычак лекше улыт, семжымат кӧргӧ шижмашак шочыкта. Шочмо вер... Ош тӱняшке толшо кеч-могай чонанынат тудо уло шол. Кече гай, Ава гай тудо икте гына. Ончалза, йолташ-влак, кумда Совет Союзын картышкыже. Марий АССР-на тушто лачак изи лышташла веле коеш. Но туге ты кундемыште илыше кажне еҥлан тудо эн лишыл да эн шерге. А мыланем тыгодымак нимо деч шерге ныл курым утла ала вич курым ожнак мыйын кугезе тукымемын айлен налме марий олмо Марий Олма мландем. Санденак мый мотор, сылне ялемын эртыме корныж дене тендамат икмыняр палдарынем. Кушеч вара Марий Олмаже тӱҥалын? Кӧ тудым негызлен? Тидын нерген ялысе кугурак еҥ-шамыч деч мый тыгай легендевлакым колынам. Иктыштыже ойлалтеш, пуйто Марий Олмалан олмым кум марий-шамыч ешышт дене кызытсе Киров областьысе Кукарка (Советск ола) могыр гыч толын негызленыт. Тиде лийын маныт XV курымышто тунамсе Кокшар манме марий кундемым шалатымеке. Тидын нерген мый колынам йыгыре илыше пошкудем Сапан кугызай (Степан Антропов) ден Изи почиҥгаште илыше Яким кугыза (Яким Антропов) деч. Вес пошкудем — Кырла кугыза (Кирилл Бусыгин) ойлен, пуйто XVI курым кыдалне Марий восстанийым, Черемис сарым, пызыралмеке, руш кугыжан Кокшар марий кундем олмеш Кукарка олам негызлымыж деч вара тушеч марий-шамыч тӱшка дене шылын каяш тӱҥалыныт. Тыге мемнан кугезе-шамычнат тачысе Марий Олма йотке толын шуыныт. Икте раш: кугыжан кид йымакше логалаш огыл манын, эрыкым йӧратыше марий-шамыч посна-посна изи-кугу тӱшка дене эрвел-кечывалвеке, чодыран кундемыш тарваненыт. Тидын нерген моло кундемлаштат тыгаяк лӱман вер улмо ойла. Теве ялна воктене, Лаждӱр могырышкыла, эше шукертат огыл Кырмыж лӱман ял верланен ыле. Тачысе кечынат тыгаяк лӱман села Киров областьыште уло. Але теве Кужеҥер поселко гоч йоген эртыше Немда эҥерым налаш. Тыгаяк лӱман эҥер Горьковский областьыштат уло, адакше тудо эше мемнан Немда деч кугурак. Да тыгай примерым ятыр кондаш лиеш. Тугеже, тыгеат шонаш лиеш, очыни: ик мемнан гына акрет годсо кугезе тукымна гычак тачысе Марий кундемысе шуко марий яллан негыз пышталтын, олмо ышталтын. Тидыже тыгак гын, тачысе кечын кушто гына мемнан акрет годсо родо-тукымна-шамыч огыт иле? Адакше весат раш: руш кугыжа деч шылын толмыштлан кӧра мемнан кугезына-шамыч тӱҥалтыш жапыште ик марий олмо ден весе коклаште торарак верым коден илемлалтыныт. Мутат уке, ялнан лӱмжӧ ондакше нигузеат Марий Олма лийын кертын огыл. Адакше «олма» мутшат олмам огыл, олмым, илыме верым, илемым ончыктен. Тулеч коч, тӱҥалтыш жапыште ял лӱмын кӱлешлыкшат лийын огыл, тиде вара, кугыжан перепись тӱҥалмеке, илем ден олмылан, путаяш огыл манын, лӱмым пуаш тӱҥалыныт. Эше весымат палемдыман: тачысе Марий Олма олмеш ныл курым утла ожно верланыше кок-кум ешын илемыштат кызытсе семын ик уремеш, ик радамеш чоҥалтын огытыл. Уремымат вара веле, кок курым наре ожно гына, руш кугыжан кӱштымашыже (указше) почеш радамлаш тӱҥалыныт. Тулеч ожныжо пӱтынь марий калык шке олмыштышт посна-посна илем дене иленыт. Кажне илем покшелне икте але кок-кум кудо лийын кертын. Илемым тунам печен налыныт, тышеч кудывече мут таче йоткеат ила, кеч кудо олмеш шукертсекак пӧртым чоҥат. Ялнам негызлыше-шамыч тачысе Марий Олма олмыш чынакак ожнысо кугезе Кокшар мланде гыч толыныт гын, очыни, Виче, Немда, Лаж да кызыт Олма (Олмушка) манме изи эҥер пелен тӱҥалтышыж мартен шылын кӱзеныт. Тунам ты кундемыште йырым-ваш кожла гына лӱшкен шоген, лишыл верлаште нимогай вес илемат лийын огыл. Тидыже кугезына-шамычлан путырак келшен, очыни. Адакше тысе чодырат янлыклан да тӱрлӧ емыж-саскалан поян лийын, эҥерлаште кол модын. Тидлан кӧрак нуно тышан вераҥыныт да илемыштым келыштараш пижыныт. Илемым, кудым чоҥашат утыжым нелылык вашлиялтын огыл: чоҥаш йӧрышӧ кожер, пӱнчер, моло пушеҥге воктенак — ру да чоҥо веле. Чоҥеныт вӱма дене — тӱшкан, вашваш полшен. Тыгай йӱла такше марий коклаште кызыт йоткеат аралалт кодын. Эше вес легенде почеш, ныл шӱдӧ утла ий ожно мемнан ял олмышто изак-шоляк Элмемэд ден Элембэрдын тукымышт иленыт. Марий-шамычын тышан верланыме деч ятырлан, иктаж шӱдӧ-шӱдӧ витле ийлан вара гына марий олмо пелен Шой могырым шылын толшо руш-влак верланеныт да мемнан ялым пошкудо ялласе калык Марий олмо манаш тӱҥалын, а руш-шамыч илемым Руш олмо маныныт. Авамын изажын — Андрий чӱчӱн (Икымше Тӱнямбал сарын участникше Андрей Светлаковын) каласкалымыж гыч весымат палем: тӱҥалтыш годым толшо руш-шамычет сарланен толашеныт, но марий олмым сеҥен кертын огытыл. Тыге ынде кум шӱдӧ ий наре марий ден руш калык, Марий Олма ден Руш Олма (Олма Шойская) яллаште, кызытше улыжат пел меҥге коклаште, йыгыре илат. Марий йоча-влак изинекак рушла кутыраш тунемыт, а руш йоча-шамыч марий йылмым палат. Андрий чӱчӱн каласкалымыж почеш, яллан негызым пыштыше мемнан акрет кугезе кочана Элмемэд ден Элембэрдлан шочмо Коштрама кундемышт гыч шукерте ожно вес верыш тарванашышт амал шагал огыл лийын: воктен илыше калык-влак коклаште келшыдымаш, ваш кучедалмаш эре ылыжынак шоген. Адакше вер гыч верыш кусныл коштшо калык-влакат чот витареныт: толен, пуштеден, пожарым ыштен коденыт. — Ача-ава илыме кугезе мланде гыч куд яраимне тупеш вынер, меж да коваште гыч ургымо эн кӱлешан вургемыштым, урлыкаш пырчым оптен, кӱртньӧ товар ден саркуралым налын, кум изак-шоляк ешышт дене лектын каеныт, — коча-коваж деч колмым, адакше пеш ожнысо, кугезе-кугезе кочаж деч кодшо тукым тамгам ончыктен, каласкален Андрий чӱчӱ. — Илаш йӧрышӧ, тушман коштдымо улак да сай вер олмым верештмеке, коклашт гыч иктыже мӧҥгеш пӧртылын, моло родо-тукымымат пырля наҥгаяш лийыныт. Тунам нуно вольыкымат у верыш кусарен кертыныт. Но кайыме корныштышт тӱрлыжат лиеден. Ик вере да вес вере улакрак верым муын, илемым почын онченыт. Ача-авашт, лишыл родо-тукымыштын илемым тиде жапыште тушман-шамыч толеныт, озаштым пуштеден, йӱлалтен коденыт. Манаш веле, Коштрама мланде гыч (Коштрама мландыже кызытсе Кострома областьым але Горьковский областьын йӱдвел могыржым ончыкта, очыни) мемнан кызыт илыме Марий Олма ял олмыш нуно лу ий чоло толыныт. Корнывалне коклан вашлиялтше марий илем-влак деч посна одо, руш ден татар-шамычын илыме верыштат логалын. Марий ден одо-шамыч ик сынанрак, пелыже чоло мландыш пургед шындыме кудышто иленыт гын, южо илемыште руш-шамычын пырня пӧртышт кӱкшака верлаште шинченыт, но марий кудо семынак тӱньыкдымӧ коҥган лийыныт. Йот калык илыме верлаште уто йӱк-йӱан деч посна, шылыншылын, вер гыч верыш вончаш верештын. Пич чодыра коклаште купат, кугу ерат логалыныт, сандене нунын йыр пӧрдаш пернен. Кайыме корнышт эре кадыргылын. Кочкышым верешташ да тоштемше вургемым алмашташ лийын, южгунамже изак-шоляк-влаклан шканыштат ик-кок ешан изирак илемым толашышт логалын. Лачак ик тыгай вашпижмаш годым изирак шольышт колен. Тыге Элмемэд ден Элембэрд коктын ешышт дене кодыныт да тачысе Марий Олма марте толын шуыныт. Тыште нунылан йырым-йыр чодыран вер келшен да умбакыже нигушкат каен огытыл. Кожлам йӱлалтен, мландым куклен, илемыштым шараш тӱҥалыныт, шочшыштым куштеныт. Эше ача-авашт, кова-кочашт деч мемнан тукым кушеч шарлыме нерген колын кодшо тачысе шоҥгыеҥ да моло кугурак-шамычын мутышт гыч весат раш: ондакше мӱндыр вел гыч куснен толшо марий калык илемын-илемын эҥер ден памаш лишан чодыра коклаш кудым ыштен. Кудо йырже, арама воштырым пидын, саварым ыштен але вондо дене печым пече, изин-изин кожлам руэн але йӱлалтен, нурым куклен, йытыным, уржам, ревым, моло пакчасаскам шынден, емыжым поген, пикш да керде дене сонарыш коштын але оптышеш ир янлыкым кучен иледеныт. Тунамсе жап гычынак кудо-пече манме шомак кызыт мартеат кодын — кудывече лийын. Жап эртыме семын, кудо олмеш тӱжвак шӱкалын почылтшо окнан пӧртым ышташ тӱҥалыныт. Тунам янда уке улмаш, олмешыже утларакшым ушкал ден ӱшкыж шӱвыроҥым кучылтыныт. Тӱҥалтыш жапыште тыгай пӧрт шеме лийын, молан манаш гын, пӧртым волгалтараш чырам кучылтыныт, адакше коҥгат тӱньыкдымӧ улмаш. Да пӧртшат пелыж чоло, окна кӱкшыт мландыш пургед шындыме лийын. Пӧрткӧргӧ кӱвар ден пургыжлан ломашым але пеле шелме вичкыжрак пырням пыштеныт, пила тунам лийын огыл, товаржат кызытсе гай огыл улмаш. — Мемнан тачысе Марий Олма кундем олмышто Элмемэд ден Элембэрдлан шурным ӱден-кушташлан куклышашлык мланде келшен толшаш гай койын, — каласкален Андрий чӱчӱ. — Да адакшым ты кундемыш нуно кеҥеж мучашеш толын лектыныт улмаш. Вашке шыжат шуэш, сандене телым эртараш кушан-гынат верланаш кӱлын. Адакат изирак тайыл сереш, памаш деч тораштак огыл, рок пӧртым ышташ пижыныт. Кӱвар ден пургыжым, омса вел пырдыжым пырня гыч чоҥеныт. Пургыжеш пырня ӱмбалан шудо ден рокым шареныт. Ломаш гыч, ний дене кылден, ӱстембалым, олымбалым ыштеныт. Эн ончычшо олымбалан шудым шарен маленыт. Пӧрткӧргыштӧ коҥгат лийын. Коҥгам ышташлан шкештак кермычым кыреныт, садлан у илем кундемыште шунан да ошман верат путырак кӱлешан лийыныт. Кӱлын тыгак янлык коваште, мӱй. Вес шошымжо уржам веле огыл, вургемлык вынерым куаш йытын ден кынем ӱденыт. Воктенсе эҥерлаште кол шуко лийын. Эшеже кожла поянлыкат тышан кодаш сымыстарен. Андрий чӱчӱн да Кандрачи Йыван Петя чӱчӱн (Петр Антроповын) каласкалымышт гыч пале: ял олмышто тудо жапыште кугу чодыра гӱжлен шоген, сандене нуно кызытсе ял деч кечывалвел-эрвелкыла иктаж ик меҥге ӧрдыжыштырак, кызыт Йошкарэҥер лӱмым нумалше урем шеҥгелсе изирак эҥер серыште, Кум памаш кундем воктене (Назар ял деч изиш лишнырак) рок пӧртым ыштеныт да илаш тӱҥалыныт. А вес кеҥежымже Элмемэд ден Элембэрд кажныже шканышт посна илемым да нурым почыныт, эше ик рок пӧртым чоҥеныт. Тылеч вара иза ден шольыжо посна илаш тӱҥалыныт. Элмемэд утларакше нурым куклен, киндым ӱден-кушташ йӧратен гын, Элембэрд тале сонарзе лийын. Но нуно чыла пашамат эре пырля, ваш-ваш полшен шуктен шогеныт. Коклаштышт, маныт, нигунамат ӱчашымаш, тавалымаш лийын огыл. Адакше ватыштат марийыштын мутыштым колыштшо да вашла келшен илыше лийыныт. Лачак Элем бэрдын Шумат лӱман кугурак эргыжлан, кычалтылаш йӧратымыжлан кӧра, ачажын илыме вер ала-мо дене келшен огыл дыр. Тидлан кӧра икмыняр ий гыч тудлан вӱма дене тӧррак чоҥгам ойырен налын, кожлам куклен, нурым почын, киндым ӱдаш полшеныт, у илемеш пырня гыч изирак кудым чоҥен шынденыт. Тыге кызытсе Шумат урем ден Йошкарэҥер кундемеш у илем почылтын. Икмыняр жап гыч Шуматлан сонарыш коштмышт годым пален налме лишыл илем гыч, кызытсе Тошто Йӱледӱр гыч (тунам Йӱлетӱр илем лийын), вес тукым гыч ӱдырым налын конденыт. Тыге тачысе Марий Олма олмышто икымше у илем, у еш шочын. А у илемыште Шуматын икшывышт, уныкашт шочыныт, тукым шарлен толын. Тольык ала-могай накаслан, титаклан ала лач пӱрымашын тыге савырнымыжлан кӧра гына дыр, Элмемэд ден Элембэрдын тукымыштышт утларакше эре ӱдыр-шамыч шочыныт. Тидыже, такше, тачат алмаштын огыл, тачат ялыште ала-молан дыр утларакше ӱдыр йоча шочеш. Тидлан верчынак ятыр жап Элмемэд ден Элембэрд тукым илемшамыч, вараже ялат сайын воранен, шарлен кертын огыл. Марий Олма уло Лаж кундемлан ик эн тошто ял улеш гынат, тыште пӱртӱсшат пеш сылне гынат, тушто кудло сурт деч утлаже нигунамат лийын огыл. Кеч-мо гынат, ялна эркын-эркын кушкын, семынже тӱзланен. Могай илышым эрташышт пернен пошкудо марий веле огыл, татар ден руш ял-влаклан, тыгаяк пӱрымаш логалын кугезе марий олмо Марий Олма ялланат... А чынжым гын, кушеч да лачымынак кунам, могай курымышто тачысе Марий Олма олмыш толын лектын мемнан кугезе тукым вожна — мужедаш веле кодеш. Коштрама могыр гыч але Виче кундем гыч, ала курыкмарий могырым, ала Виче вел гычак Чумбылат онын илыме кундем гыч Немда эҥер дене да умбакыже Лаж сер пелен кӱзеныт — кӧ лачымынак чынжым таче каласен мошта? Ала лач тиде корно денак изиш варарак Кырмыжым, Лаждӱрым, Нольдӱрым, Осыпъялым, Олма почиҥгам (Олма почиҥга шотыштыжо тыге ойлымымат колалтын: тушко марий олмо пелен руш-шамыч толын верланымеке, марий олмысо кок кудо гыч у илемым почын кусненыт) да кундемысе моло марий яллам негызлыше-влакат толыныт? Ала кугезе родо-тукымна-влак жапше годым Шернур, Торъял кундемлаштат лакемалт кодыныт? Мӱндыр кундем гыч тачысе мемнан ял олмыш — Марий Олмаш толын шумеш тыгакак лийын, очыни. Адакше мемнан деч умбакыжат — Элнет, Морко, эсогыл Юл могырышкат акрет родо-тукымна каен дыр. Эше кӱшнак палемдышым вет, мемнан ожно годсо марий олмо илем йыр пич кожла гӱжлен шоген, сандене, илен-толын, яллан калыкыште, Руш Олмаш (Олма Шойскаяш) Шой руш-шамыч илаш куснымо деч ончыч, Кожласола лӱмым пуэныт. Марий Олма ял Параньга села деч улыжат латкок меҥге ӧрдыжтӧ гына, вараже, витлымше ийла кыдалне, ик жап Параньга районышкат пурен. Тидлан кӧра калыкыште тудым южгунамже кызытат Пареҥге Кожласола манылдат. Такшым, «сола» шомак дене пытыше ял лӱм-влак курыкмарий калык дене кылдалтше улыт манмымат колалтын. Тугеже ала мемнан кугезына-влакат, а лачшымак Элмемэд ден Элембэрд, акрет годым курыкмарий лийыныт?.. Тидымат палемдыман, очыни, южо тошто годсо документлаште мемнан ялым Мари-Олма, Красная Олма, Красная деревня манын ончыктымым ужаш логалын. А кодшо латиндешымше курым годсо кугыжан переписьлаште ялна Черемисская Олма лӱм дене палемдалтын. Такше, Марий Олма нерген эше ик путырак тыглайла, простала чучшо легенде уло. Ойлат, пуйто ялыштына ожно пеш шуко ир олмапу кушкын, санденак руш-шамыч Черемис Олма, а вараракше Марий Олма манаш тӱҥалыныт. Чынак, ир олмапужо эше шукерте огыл, улыжат ик лучко-коло ий ончычат, Назар ял могырышто Олма (Олмушка) эҥер пелен ятырак лийын. Ялна, эн шагалже, кум шӱдӧ витле — ныл шӱдӧ ий деч изи ийготан огыл. Тидын нергенак ялысе шоҥгыеҥ-влакат ойлат. Адакше вет кажне тукымвож шке кугезе тукымжо нерген тукым гыч тукымыш преданийым каласкала.

Тиде лийын шукерте ожно. Иленыт улмаш кугу чодыра коклаште сонарзе ден ватыже. Кок йочашт лийын: эрге ден ӱдыр. Эргыжын лӱмжӧ — Лаймыр, ӱдыржын — Кляй. Лаймыр кок ийлан кугурак, садлан шкенжым шуко палышылан шотлен кугешнылеш. Кляйлан чӱчкыдын ойла: «Эй, тый, ӱдыр икшыве, мом палет? Ӱпет кужу да ушет кӱчык. Тый мыйым колышт. Палем, мом ышташ» . Адакшым пеш ӱскырт. Еҥ мутым, сай шомакым колышташ ок йӧрате. Ачаж ден аважланат чӱчкыдын тӱя: «Мый па-а-лем» . А ӱдырым айдемыланат ок шотло. Кляйын сай мутшо пылыш воктечше шӱшкалтен эрта. 
Ӱдыр ий шот дене изирак гынат, уш-акылже да чоялыкше Лаймырын деч шукырак. Изаже мутым луктеш веле, изӱдыр туге савырал пуа — шинчажым пашкартен, умшам карен шогалеш, нимом вашештен ок керт. Тунам пеш чот сыра, кредалаш пижеш. Ик кеҥеж кечын чодыраш снеге погаш тарванат. Каят-каят, кузе йомакыште эре лиеш, кок корнывожыш толын лектыт. Кляй ойла: — Айда тиде корно дене пурлашке каена, тушто, тыртыш олыкышто, снеге пеш шуко шочеш. — Эй, тый, шалавуй, мом палет? Тыртыш олыкыш шола корно дене кайыман. Мый па-а-лем! — руал пуа Лаймыр. — Уке. Йоҥылыш лият! — Кае, кае пурлашке! Мый — шолашкыла. — Шкетын кает — йомат. — Мый нигушанат ом йом. Мый ер пундаш гычат лектын кертам. Тиде тый, шалавуй, йомат! Изажым чаманен, почешыже ошкылеш. Корно йомеш. Ончылнат-шеҥгелнат уке. Шыгыр чодыраште пычкемыш. Кечыйолат йомеш. Коштын-коштын, чылт ноен пытат, мӱшкырыштат шужа. А кочкаш нимом налын огытыл. Тиде чодыраште пеш кугу Ажун ер уло. Тудын шучко шем вӱдшӧ мардеж дене теҥызысе кугу толкын гай ловыкалтеш. Ер ӱмбач ик кайыкат чоҥешташ ок тошт. Вӱдыш кӱ гай волен возыт да тунамак йомыт. Ик янлыкат вӱдым йӱаш ок тол. Сонарзе але тыглай айдеме тышан курымешлан йомеш. Нигӧ ок пале, кушко каят. Тиде ер пундаште Керемет кугыза илен. Тудо кавасе шӱдыр-шамычым кечшудыла сӱвызен кочкын. Нунышт лӱдмышт дене мланде деч утыр кӱшкырак кӱзеныт. Кызытат нуно, йӱдым ончалат гын, тораште йыл-йыл чытырен, изин гына йылдыманден шогат. А тылзыже лӱдмыж дене шылаш тӧча, то иземеш, то кугемеш, я йӧршеш алакуш йомеш. Тыгай шучко ер воктеке толын лектыныт. Лаймыр вӱдлан куанен, вургемжым кудаш кышкыш. Кляйын сӧрвален йодмыжым колыштде, ерыш тӧрштыш. Изӱдыр ер тӱрыштӧ ятыр жап вучен шогыш, но изаже ыш пӧртыл, ерысе шем вӱдеш йомо. Шортеш, ер воктене нимом ышташ ӧрын куржталеш. Кенета вӱд кок век ойырлен кая, шоҥго кугыза толын лектеш. Кугыза деч ок лӱд, кум вожынан лӱмегожым налын, шоҥго кугызам лупша. — Ит кыре, осал ӱдыр, кудалте тоятым, мый изатым луктам, — ойла Керемет кугыза. Кляй ок колышт, кыра да кыра. Керемет кугыза йӧршын ноен пыта. Пондашыж гыч кучен, ер пундашкыла наҥгая, тугак кыра, изажым лукташ йодеш: — Ончыкто, кушто мыйын Лаймыр изам. — Пуро. Пуро келгышкырак. — Ах, тый, каргыме керемет кугыза, шойыштын, мыйым ер пундашыш пуртынет. Когыньнамат кочнет. «Керемет» шомак тудлан куатым ешарыш. Ӱдырым кучен, кӱшкӧ нӧлтале. Кляй пыкше-пыкше пондашыж гыч кучен сеҥыш, лӱмегож дене кыра. Кугызан вийже адакат лунчыргыш. Вӱд пундаште Лаймыр да тудын воктене чинче шӱдыр-влак петырымаште шинчат. Изажым да шӱдыр-влакым утара. Шӱдыр-влак куаненыт, Кляйлан тауштат да Лаймырлан ойлат: «Каяш кӱлеш торашке-торашке, Элнет ӱмбаке» . — Мый па-а-лем! — руал пуыш тудыжо. — Уке, Лаймыр, от пале, — ойлат шӱдыр-влак. — Тораште, Элнет ӱмбалне, кугу курык уло. Тиде кугу курык вуйышто ший памаш йоген шинча, йогымо йӱкшӧ Элнет мучко тораш йоҥгалтеш. Элнетыш шумеке, памашым йогымо йӱкшӧ дене муаш лиеш. Вӱдешыже мушкылтат, эше йӱат да патыр лият. Тунам веле тиде ия кугызам сеҥен кертыт. Вашкыза! Тыге ойлен, кавашке чоҥештышт. — Мый нигушкат ом кае, — Лаймыр торешлана. — Айда, Кляй, тышеч вашкерак куржына. — Уке, Лаймыр, она курж. Тый шӱдыр-влакын ойлымыштым шуктен веле тышке толат. Кум кече тиде кугызам кучен сеҥем, а толын от шу гын, мыйым кочкеш. Да ожнысо семынак калыкым, шӱдырым пытараш тӱҥалеш. Умылышыч? Ит юватыл! — Ай! Памаш вӱд кунам тиде ия кугызам сеҥа? Айда куржына. — Памаш вӱд огыл, Лаймыр, тый сеҥет. Тудо тыланет куатым пуа. Манам вет, ит юватыл, вашкерак тарване. — Йӧра, каем, — виешрак вашештыш. — Шӱдыр-влак чоҥештеныт, тылзе уке. Йӱд пычкемыш. Кузе каем? Ойлен гына шуктыш, тичмаш тылзе кӱшкӧ нӧлталте, веселан ончале, чумыр мланде кечывал кече гай волгалте. — Айда почешем, корным ончыктем, — шыргыжал пелештыш. Лаймыр почешыже ошкеда, кугу корем, йӧрлшӧ кӱжгӧ пушеҥге, чашкерла, шопкерла, Кугу Авзлий купысо нӧлпер гоч Элнет ӱмбак вашка. Керемет кугыза сырен. Шке акажым, кокажым ӱжеш, Лаймырым пушташ кӱшта. Лаймыр тылзе ончыктымо корно дене йӱдвошт кая, канаш шинчашат ок тошт. Йӱд эрта. Волгыжеш. Тылзе кава гыч йомеш. Каенкаен, умла нурыш толын лектеш. Тушто ик шоҥго кува шинча. Мия, саламлалтеш да Элнет ӱмбак кугу курык вуйысо ший памаш дек кузе вашкерак миен шуаш лиймым йодеш. — Мыйын пурса пасуэм уло, тушко эре турня-влак толыт, пурсам кочкыт. Кучен пуэт гын, корным ончыктем, — ойла кува. Нимом ышташ. Лаймыр келша. Чодырашке каен, нымыште нийым поген толеш. Вӱдеш нӧртен, ний шӧргам ышта, мучашыжым кыдалешыже кылда. Шкеже шылын шинчеш да турня-влакын толмыштым вучаш тӱҥалеш. Изиш лиймеке, каваште кӱрлык-кӱрлык шоктен, нунет лишемыт. Толын шумекышт, пурсам кочкаш пижыт, мутланат: «Аҥыра йоча, кунам мемнам кучен кертеш? Тудо ший памашым нигунам ок уж, а шӱжарже кола». Лаймыр умыла: турня-шамыч керемет кугызан акаже, кокаже-шамыч улыт. Нуно ний шӧргаш пижын шинчыт. Лаймыр куанен кычкырал колта, да турня-шамыч южыш нӧлталтыт. Лаймыр иктыжым йолжо гыч кучен шукта. Молышт умбак ойырлен огыт керт, ночко ний дене кылдыме улыт. Нунын пуныштым кӱраш тӱҥалеш. — Ит кӱр пунем, Лаймыр тос, — сӧрвала икте. — Наҥгайыза мыйым ший памаш деке, вара чарнем. — Ме тушко корным огына пале. — Ах! Те огыда пале?! — адакат кӱреш. — Наҥгаена! Наҥгаена! Ит кӱр. — Вот тыгеже келшаш лиеш. Тыге мутланен чоҥештыме годым турня-шамыч йолыштым утарат, Лаймыр кӱ гай мланде ӱмбак волен возеш. Ик жаплан ушым йомдара. Турня-шамыч уэш айдеме лийыт. Рвезым кучен, печке кӧргыш петырен шындат. Киен-киен, Лаймыр помыжалтеш, печке рожысо пашкарым чумал шуа да ужеш: печке деке пире толеш. Рвезе ни шӱла, ни уке, шып шинча. Пире толешат, печкем пеш ӱпшынчеш, шыл тамым шижын. Тышкыла савырна, тушкыла савырна, печке кӧргыш почшымат чыкен онча. Лаймыр тидым гына вуча. Пире почым руалтен куча да уло кертмыжым кычкырал шында. Янлык пеш чот лӱдеш, печкем шупшын кудалеш. Кудалеш-кудалеш да ик вере омарташ миен керылтеш. Печке шалана. Лаймыр чараш лектын шогалеш. Пире умбаке чоша. Йӱр пеш талын йӱреш. Лаймыр тышке-тушко ончалеш. Вӱд вакшым ужеш. Тушко пура. А тушто Керемет кугызан акаже, кокажешамыч йӱр деч шылын шинчат. Лаймыр шужен, ноен. Кочкеш да канаш верым йодеш. Керемет кугызан акашт ден кокаштлан лач тидак веле кӱлеш. Лаймырым пукшат, малыме шудо дене шолтымо чайым йӱктат. Лаймыр мален колта. Тудым кучат да вӱдыш кудалтат. Рвезе, вӱд почеш йоген, Элнетыш лектеш. Колыштеш — тораште ший памаш йогымо йӱк шергылтеш. Туддек вашка. Элнет воктен кугу курык вуйыш кӱзен, ший памаш вӱдым муэш да тушан йӱштылеш, теммеш вӱдым йӱэш. Вий-куатым пога, патыр лиеш. Куанен кычкыра: «Кляй! Шӱжарем! Вучо мыйым! Тыйым утарем! Вашке миен шуам» . Йӱкшым колын, Шайра патыр Яскан Пӧтыр курык вуйыш лектеш да Лаймыр деч йодеш: «Шӱжаретше кушто? Мо лийын тудын дене?» Чыла каласен пуа. — Лаймыр, мый тыланет полшаш мием. Каена кызытак, — манеш Шайра патыр. Коктын ер тӱрыш шуыт. Лаймыр Кляйым кычкыра. Ваштарешыже Керемет кугыза лектеш. Садетым, пондашыж гыч кучен, Лаймыр кӱшкӧ нӧлталеш. Керемет кугыза вӱд да мланде деч ойырла, шке вийкуатшым йомдара да акаже, кокаже-шамычым полшаш ӱжеш. Нуно тунамак толын шуыт. Шайра патыр нуным пуштын кышка. Лаймыр Керемет кугызам чытырыкта, шӱжаржым лукташ кӱшта. Керемет кугыза вӱдым кок век колта, тушеч Кляй вӱд серыш лектын шогалеш. Лаймыр Шайра патыр деч йодеш: «Мом ышташ тиде кугыза дене?» Шуко шоныде, саде кугыза кугу шопке укшеш шке ӱмыржым кошарта. А шопке лышташ Керемет деч лӱдын, кызытат чытыра. Чолга шӱдыршамыч тугакак мланде деч тораште йӱлат. Тылзе то кугемеш, то иземеш, то йӧршын жаплан йомеш. Ажун ер серыште кызыт пеш кугу ял верланен. Шайра ден ер икте-весыштым ваш ончен шинчат. Йомак умбак, мый тембак, катык кӱмыж коҥгамбак. 
Кӱчыкын южо авторна нергенКӱчыкын южо авторна нергенКӱчыкын южо авторна нергенКӱчыкын южо авторна нергенКӱчыкын южо авторна нерген ¶
Кудряшов Михаил Иванович Курыкмарий районысо Сарансолаште 1959 ий 25 сентябрьыште шочын. Кузнецово кыдалаш школ деч вара Козьмодемьянск оласе заводышто пашам ыштен. 1986 ийыште Марий университетым тунем пытарен, историк специальностьым налын, туныктышылан тыршен. Умбакыже илышыжым савыктыш паша дене кылден. «Периодика Марий Эл» издательствыште корректор, выпускающий лийын. 1989 ий гыч «У сем» журналын ответственный секретарьже, а 1997 ий гыч — тӱҥ редакторжо. «Кырык сирем» икымше почеламутшо 1982 ийыште лектын. Тудо «Йозы окнявлі (1991), «Їлїмї жеп» (1994), «Сирміш поран» (1999), «Время жить» (2007), «Шим шїнгілык лївілнї» (2009) да моло лудыш книга да пьесе сборник-влакын авторышт. Чылаже 20 наре книгам луктын. Марий Эл культурын сулло пашаеҥже, Россий писатель ушем член. Акшиков Александр Геннадьевич Шернур районысо Орехово ялыште 1976 ий 5 августышто шочын. 1991 ийыште Йошкар-Оласе 13-шо номеран кыдалаш школым тунем лектын. Умбакыже шинчымашыжым радиомеханический техникумышто нӧлтен. 1995-2001 ийлаште «Градиент» фирмыште пашам ыштен. Вара «Контакт» заводышто КИП слесарь лийын. Тыгодымак Марий кугыжаныш университетыште заочно тунемын. Историк специальностьым налын, МарНИИЯЛИ-н шанче пашаеҥжылан ышта. «Земские врачи Марийского края» (2006) книган да Марий кундемын историйже дене кылдалтше ятыр пашан авторышт. Соловьев Юрий Ильич Шернур районысо Купсолаште 1962 ий 4 июньышто шочын. Марисола кыдалаш школым тунем лектын, 1980 ийыште Марий университетыш пурен. Вуз деч вара «Ямде лий» газетыште тыршен, 1987-1992 ийлаште «Марий Эл периодика» издательствыште, умбакыже «Кугарня» газетыште ответственный секретарь, тӱҥ редактор лийын ыштен. Икмыняр ий Чукоткышто «Крайний Север-Певек» савыктышыште директор сомылым шуктен. Тушеч пӧртылын, «Марий Эл» газет да «Ончыко» журнал редакцийлаште тыршен. Кызыт «Марий журнал» ГУКП директор. Возаш школыштак тӱҥалын. «Пиалан кайык еш» икымше ойлымаш сборникше 1994 ийыште савыкталтын. «Легендыш тошкалше Кырла» , «Йыван Кырла: курым кыл», йоча-влаклан возымо «Шоҥшо иге да йолташыже-влак» да моло книганат авторжо. Марий Эл культурын сулло пашаеҥже, республикысе Кугыжаныш премийын лауреатше. 2006 ий гыч Россий писатель ушем член. 

— Верда лиеш гын, мыят кайынем ыле. — Айда. Кече эше кӱшнӧ, кас марте жап шуко. — Йӧра, кастене толам тугеже, — манят, Настя машина деч кораҥе. — Тол, вучена! — почешыже пӧръеҥ йӱк шоктен кодо. Виса дене шогышо ӱдырамаш гына ик йӱкымат ыш лук. Настян кумылжо чынжымак кӱзыш. Мом ышташ? Тыгай кужу корным тышке тунемаш толын. Вет коваже чыла пенсий оксажым тудлан колтен. Уныкажым пеш чот туныктынеже. Настяжат тунемнеже, врач лийнеже, черле коважым эмлынеже. Кужу корным толын, вучыдымо экшыкыш верешташ шонен мо ӱдыр? Умылашат ок лий, кузе тунемше-влаклан илаш вер уке. Кодашыже лиеш гын, кузе-гынат тунемеш ыле. А кушто илаш? Иктаж-кӧ деке илаш пураш але пӧлемым айлаш окса шуко кӱлеш. Ковайын пенсийже тидлан сита мо? Эх, мом ышташ, мом ышташ? Ик кечылан кодаш гын? Чыла сай лиймылан ӱшанаш? А тачыже кушто малаш? Унагудышто лиеш ыле, но мыняр окса лектын возеш. Вараже кузе илаш? Настя, шижде, мӧҥгеш Медицина академий деке толын лекте. Документ-влакым налаш пурыш. Тыште ынде ончыч шинчыше ӱдырым весе алмаштен. Ондакысыже иктаж-могай каҥашым пуа ыле ала, а тидет, ик мутым пелештыдеак, документ-влакым пӧртылтыш, молан мӧҥгеш налат манынат ыш йод. Уремыште Настя кужунак кошто. Вет кас марте жап шуко уло. Толшо-влак эше ковышташтым ужалат докан. Нунын машинашт пеш кугу, тушко шуко ковышта пура. Чонышто умылыдымо шижмаш шочеш. Кузе тыге? Толын гына, мӧҥгешат кая. Тынар ий вучымо шонымаш шулен йомеш. Эх, молан тиде олаште ик палымат уке?! Родо-тукым мойн огыл, кеч палыме лийшаш ыле. Ала улат? Ӱдыр гына тидым ок пале. Мӧҥгыштыжат нимат ойлен огытыл. Чылан вес семын шоненыт, сайлан гына ӱшаненыт. Илыме вер лиеш гын, кузе-гынат тунем лектеш ыле. Ола мучко ятыр коштмеке, Настя пазар могырыш ошкыльо. Жап лишемеш теве. Ала иктаж-мом нунылан полшаш кӱлеш? Ӱдыр уло кумылын полшен кертеш. Тудо пазар аҥышке, палыме верышке, толын шогале. Но мо тугай?.. Машина уке... Ала верже тиде огыл? Ала вес верыш толын? Ӱдыр ик век, вес век ончыштеш. Уке, тиде верак лийшаш. Теве умбалнырак кугу кевыт, «Супермаркет» манын серыме. Тудыжо Настялан ала-молан сайынак ушешыже кодын. Пазар капка воктене кова-влак шогылтыт, пакча-саскаштым да шке ыштыме ӱзгарыштым ужалат. А машинаже? Тыгай кугужо икте гына ыле, тудын озаже-влак ковыштам ужаленыт. Вес машина-влак умбалнырак шогат, нуно чылан изирак улыт, иктат ковыштам ок ужале. Ала тудо машинаже тышеч кораҥын, вес вере шогалын? Чынжымак, тыгеат лийын кертеш. Настя вашкерак вес машина-влак деке ошкыльо. Чылаштымат тӱслен ончыш. Палыме машина уке. Пазарже пеш кугу, вес вереат шогалаш лиеш. Ӱдырын ала-молан чонжо вургыжалтыш, шӱм шолткаш тӱҥале. Пазар йыр ончал лекде, чон ок лыплане. Садак ынде нигуш пурен каяш, малаш кодаш вер уке, документ-влакымат налме. Мӧҥгеш гына кудалаш кодын. Машина, машина, кушто улат? Ужалыше-влакше кушко йомыныт? Настя вашкерак пазар йыр терген савырнаш лие. Кушто машина-влак шогат, тушто сайынак ончышто. Уке, палыме машина нигуштат уке. Кушко каен кертын? Чонланат руй чучын колтыш, тургыжланымаш шӱмым авалтыш. Ойго дене темше шинчаончалтышан Настя машина шогымо ондакысе верышкак миен тӱкныш. Кече касвелне гынат, пазарыште калык тугак тич. Ӱдыр шкенжым ала куткышуэште, ала мӱкш омарташте улмыла шижеш. Тиде пыжаш гыч лектын мошташат ок лий. Шке чын корным муаш манын, кушкыла кайыман? Кӧ тӧр корным ончыкта? Настя чарналтен шогале, эше ик гана йыр ончале. Еҥ-влак эре ала-кушко вашкат, эре ала-могай паша нуным поктылеш. Пашаже гына ала кӱлешан, ала уке? Кӱлешан докан, вет уло ешлан кочкаш налаш кӱлеш. Теве кова-влакын веле пашашт пешыжак кӱлешан огыл, векат. Нигушкат огыт вашке. Пече воктене шогалын, мӧҥгышт гыч кондымо сатуштым ужалат. Шке коклаштышт мутланат, эртен кайыше-влакым ончыштыт. Нуно чыла ужыт. Пашаштак тугай — эскераш, чылаштым ончаш, кертме семын эртен кайыше-влакым шкешт деке савыралаш. Изирак сатуштым кузе-гынат, чотрак моктен, ужален колташ. Настяжлан ынде мом ышташ? Тӱрлӧ шонымаш тудын вуйыштыжо шолеш, чонлан эрыкым ок пу. Кузе вигак умылаш ок лий ыле, вет ковышташтым ужален пытаренытат, мӧҥгышкышт кудалыныт. Эррак пашаштым пытареныт, витне. Молан нуно палыдыме ӱдырым вучышаш улыт? Тудын нерген шоналтенжат огытыл докан? Корно кужу, нунылан мӧҥгеш миен шуман. Эх, Настя, кузе тидын нерген шоналтен моштен отыл? Документым налаш да вигак тышке пӧртылаш ок лий ыле мо? Урем мучко тынар шуко коштман ыле мо? Ӱдыр тидым пеш чот умыла, да ынде титакым нигузе тӧрлаш. Машинаже шукертак кудалын мо, ала? Кӧ ужын, кӧ пала? Ала кова-влак палат, иктаж-мом каласен кертыт? Вожыл шогаш ок кӱл, йодашак кӱлеш. Йодмылан иктат перен ок пу. 
Настя кова-влакын шогымо радамыш эркынрак мийыш, тӱрыштӧ шогышо кова деч ковышта ужалыме машина кунам кайыме нерген йодо. Коваже тудым ӧрын ончале. — Могай машина? Могай ковышта? — ӱдыр деч йодышташ пиже. — Машина нерген ойлет? — кутырымым колын, воктеныже шогышо вес кова ылыж кайыш. — Тиде кова ок пале, тудо шукерте огыл тольо, ужын огыл докан. А машинаже, уныкам, шукерте огыл кудале. Мый сайынак ужым, лишнак улам ыле. Кужун тыште шогышт. Ковышташт пеш шуко, а налшыже... налшыже уке гаяк. Тений ты саскан лектышыже кугу, сандене акшат шулдо. Туге гынат налше шагал. Эр шушо ковыштажым вик кочкаш гына налыт вет, телылан шинчалташ але эр. Вуйжат кужун ок аралалт, шӱеш. Тений ковышта чыла вереак чаплын шочын. Ончычшо ужалышылан ковышта парышым конден, ак шерге лийын. Мӱндырчынат конден ужаленыт. А тиде машина вараш кодын толын, кызыт шукыштын шке ковышташт шуын. Эн шулдын ужалаш тӧчышт гынат, иктыланат ты пакча-саска ок кӱл. Йодын ончаш гын, ала ярак пуат ыле, — кова тыге манят, шып лие, вес могырышто шогышо пошкудыж векыла ончале. — Туге, туге, кеҥеж ковышта пеш вашке шӱеш, кужун аралаш ок лий. А вот шыжым вара машина шуко лиеш, телыланат налаш тӱҥалыт, — пошкудо кова ушныш. Кова-влак шке коклаштышт эше ятыр кутырышт. Настялан веле тидыже куаным ок кондо. — Шогышт-шогыштат, — икымше кова адак мутшым шуйыш, — вискален шогышо ватетын, витне, чытышыже пытыш, марийжым мӧҥгӧ ӱжаш тӱҥале. Тудыжо ынеж кай ала-мо. Эше шуко коктын туманлышт. Марий чакныш. Тидлан кӧра вате дене ойырлет мо? — каласкалымыжым чарнымек, кова Настя улмым шарналтен колтыш. — Э-э, уныкам, тыйым вученыт, витне. — Мыйым, — манят, Настя кова-влак деч кораҥе. Йол асфальтымат ок шиж, кушко ынде наҥгая гын? Ӱдыр иктымат ок уж, ваштареш кайыше еҥ-влакат шем ӱмылкала гына койыт. Ятыр ошкылмеке, парк гай верыш толын лекте. Еҥ-влак тыште шукынак огытыл, пуста олымбал-влакат койыт. Настя яра олымбаке шинче, кугурак сумкажым ик могырыш пыштыш, изи сумкаже пулышешыжак кодо. Нимат шонымо ок шу. А нойымаш кузе шижалтеш, кеч нимогай неле пашамат ыштен огыл. Чонлан пеш йӧсӧ, кап тунар ноен огыл. Чыла велым чоным иша. Пуйто ала-могай кугу кӱм сакалтеныт, шонет. Ӱдыр, вуйжым комдык ыштен, кӱшкыла ончале. Кече ынде кӱшыч, вуй ӱмбач, ок ончо, шукылан ӱлык волен, паркысе пушеҥгевлак вуйыш шуын. Но тушко кужунрак ончымо шинчам йымыкта. Настя шинчажым кумалтыш. Но молан пычкемыш огыл, пуйто шинчамат петырен огыл. Коеш теве, пеш раш коеш. Мо? Тидыже Юлыс. Туштак кӱкшӧ курык. Ял. Настян ялже. Пӧртшат тевак. Окна почмо. Кӧ тушто шинча? Окна ончылно палыме еҥ — коваже. Йӧратыме коваже окна ончылно шинча да пеш онча. Настя ӱмбак. Ӱдыр тудым шижеш. Коваже тугеже тудын ӱмбак онча... да ойла. Тӱрвыжӧ тарванылеш. Мом каласынеже? Мом каласынет, ковай? Тол, маннет? Але кузе тыште, кугу олаште, тыйын уныкат ила, палынет? Уке, тол маннеже. Йӧратыме уныкажым вуча. А аваже? Ынеж колто ыле вет тудо тиде кугу олаш. Мӱндыр палыдыме верыш. «Кугу ола айдемым йомдара, шем шыҥалыкше дене левед шында гын, тушеч лекташ ок лий» , — аважын каласыме ойжо ала-молан кызыт вуйыш керылте. Тунам ӱдыр тидым ушыш пыштен, тунемашак тӧчем манын, тиде шыҥалык гыч садак лектам шонен. А кызыт тудо теве кугу олаште. Чынжымак, лӱдыкшӧ шыҥалык йымалне улмыла чучеш. Ӱдыр кушко пурен каяш ок пале. А коваже окна ончылно уныкажым вуча... «Мием, ковай! Йӧратыме коваем! Ик йӱдым кузе-гынат илен лектамат, эрла мӧҥгыштына лиям. Вучо, ковай, вашке толам. Шочмо вер гыч ынде мӱндыркӧ ом кай, мӧҥгӧ лишне кузе-гынат медшӱжарлан, а вара врачлан тунем лектам. Эмлем тыйым, ковай. Садыгак эмлем...». Настя шинчам почо. Кечат ӱлыкӧ волен каен. Кеҥеж, сандене эше ок пычкемышалт. Йӱд кӱчык. Тудым кузе-гынат иктаж-кушто эртараш ыле. Вокзалыш каяш? Але унагудыш? Вокзалыште ала-моат лийын кертеш. Эшеже йӱдым почмо ала уке? Лучо унагудышко каяш. А оксаже? Сита мо тӱлаш? Эше вет корнылан кӱлеш. Мыняр кодын гын? Ӱдырын ушыжо шона. Изи сумкажым пулышыж гыч кораҥдыш, почо, оксагалтажым лукто. Нигуш ончалдеак, нимом шоныдеак, оксам шотлаш тӱҥале. Ситышаш. Унагудыжо тугаяк шерге огыл дыр. Мӧҥгеш каяш корнылан ситышаш. Ӱдыр тиде окса дене экзамен жапыште тӱшкагудышто илаш, кочкаш-йӱашат ситараш шонен. А кызыт иканаште ик йӱдлан унагудышто малымылан кодаш верештеш. Вес вереже кушко кает? Уремыште от кошт вет. Пычкемыш уремыште кодаш пеш лӱдыкшӧ. Чылажат палыдыме. Кугу олан шем ӱмылкашкыже савырнаш лиеш. Але иктаж-кӧн кидыш логалат. Ой, тидын нерген лучо шоналташат огыл. Кузе-гынат унагудышто мален лекташ кӱлеш, а эрдене вигак вокзалыш кайыман. Шочмо кундемышкына автобус рейс уке гаяк, но эрдене ик рейс лийшаш. Тидым Настя толшыжла вокзалыште пален налын. Эшежым вет вес олала гыч кайыше автобус-влакат вокзалыш пурен лектыт, шочмо верышкыже каят. Лучо, эррак кынелын, вигак вокзалыш каяш... 
Шонымашым еҥ йӱк кӱрльӧ. Олымбал вес вуйышко кок самырык рвезе шинче, кидыштышт — мороженый. Кочкыт, ала-мом шке семынышт кутырат, ӱдырым огытат ончал. Настялан гына нигӧ дене кутыраш, иктаж-мом пелешташ, йодаш. Йӧра, ынде изиш шып лияш верештеш. Эрла мӧҥгыжӧ пӧртылешат, чон вошт кутыраш тӱҥалеш. Тиде кугу ола йӱштын вашлие, мӧҥгыштӧ, шке кундемыште, шочмо-кушмо пӧрт, кугу да пеш лишыл курык сер вучат. Да Юл. Тугак мо ырыкташ тӱҥалеш ӱдыр шӱмым? Тыгаяк лишыл лиеш мо ынде Настялан? А кызыт юалгырак лийын колтыш. Кас шуо, сандене. Ӱдыр пулыш гоч сакен коштмо изи сумкажым ӧрдыжкырак пыштыш, вес могырышто шинчыше кугурак сумкаж деке савырныш, тудым почо, кофтым кычалаш тӱҥале. Олымбал вес вуйышто шинчыше ик рвезын «Мый эше морожныйлан каен толам» манмыжат пылышыш ыш пуро. Рвезе кораҥ кайыш. Весыже верыштыжак кодо. Ӱдыр пургеде-пургедат, кофтым муын лукто, чияш тӱҥале. Ты жапыште вес рвезетат кынел шогале, олымбал деч вес могырышкыла ужар шудо дене пушеҥгыла деке ошкыльо. Пешыжак ок вашке. Ӱдыр почешыже ончале. Ик кидыштыже мороженый ате ыле, тудым, кочкын пытарыде, шудо коклаш шуэн колтыш. Пушеҥге-влак коклаште йомо. Настя адакат шкет кодо, чонлан шӱлык лийын колтыш. Да жапшат шуын ынде. Унагудышко каяш кӱлеш. Кушто гын лишылрак унагудыжо? Кычалаш верештеш. Паркыште сай, конешне. Но йӱдвошт шинчен лекташ ок лий. Ял огыл вет, курык серат уке, Юл ок кой. Настя ялыште ик пырче омым малыде йӱдвошт шинчен лектын кертеш ыле. Кас ӱжарам, эр ӱжарам ончен, шӱдыр-влакым шотлен, Юл мучко шуэн-шуэн эртыше пароход-влакын волгыдо тулыштым эскерен... Настя эн чот эр ӱжара лекмым ончаш йӧрата. Юл вес могырышто кече тыгай кугу! Мӧр але эҥыж тӱсан. Тыгай кече лекме годым ӱдыр ала-молан эр кынелеш. Ала-можо кынелта? Окнам почын шуа да кечын эркын кӱзымыжым онча. Тудын кӱзымыж семын чылажат шыплана, Юлышто толкынат ок тарване. А вӱдын тӱсшӧ могае! Кече пуйто, вӱд ӱмбалан чевер мӧран корным ыштен, ӱдырым шкеж деке ӱжеш. Настя кунамже уремыш куржын лектеш. Лупсеш чара йолжым мушкын, тура курык сер деке мия, пуйто кечым лишкырак ужаш лиеш, шона. Чылажат ӧрыктарыше! Юзо кечын ӧрыктарыше вийже! Ӱдыр кызытат кас ӱжарам огыл, эр ӱжарам ужеш. Тудын деке кайымыла, кынел шогалеш, кечым ончынеже. Ончашыже гына ок лий, утыждене волгыдо да ала-молан шкеж деке ок ӱж. Йӧра, мӧҥгыштыжӧ эр ӱжарам вашлиеш. Кутыра эше тый денет 
курык саҥга гыч. А кызыт каяш кӱлеш. Настя вургеман сумкажым ик кидыш кучыш, изи сумкажым налаш манын, кидшым викталтыш... да тудыжым ыш му. Чыла пычкемышалт кайыш. Кечеш шуко ончымашеш мо тыге лие? Ӱдыр шинчажым икмыняр гана почо, петырыш. Пычкемыш йомо. Йырваш волгыдо лие. Шинча сумкам ок уж. Кузе тыге? Лийынжат ок кертыс. Кушко каен? Йолйыжыҥ кайыш, чытыраш тӱҥале, капым кучен ыш керт. Настя олымбак волен шинче. Шинчаште тӱтыра нале. Ала-могай шем тӱтыра. Кече волгыдат ок йымыктаре. Жаплан гына тиде шуйналте. Ӱдыр угыч помыжалтме гай лие, ик могырыш, вес могырыш пеш онча. Ала сумкаже ӱлык пурен каен? Уке, олымбал йымалне ок кой. Кушко каен кертешыже? Лишныже иктат уке ыльыс. Кок рвезе гына олымбал вес вуйышто шинчыш, шке коклаштышт ала-мом пеш кутырышт. Изи йочала эше мороженыйым кочкыч. Варажым кушко каен колтышт? Настяже иктыжын каймыжым гына ужо. Ончычшак вет каен колтыш. Кидыштыже нимат уке ыле. Ӱдыр тидым сайын ужо. А весыже? Шого, а весыже кунам кайыш? Ӱдыр тидым ужынат шуктен огыл. Сумкажым пургедме годым докан. Кофтым вет кычале. А сумкаже? Вес могырышко шынден ыле. Кылжым кидышкыже кучен огыл. Сумка олымбалне ӧрдыжтӧ шоген. А рвезе... Трук шинчаште волгенче гай волгыдо тулсескем койо, вуйгоҥгырам ала-могай вий кӱдырчӧ гай перен колтыш. Рвезе... тидет... шеҥгечынла толын, ӱдырын сумкажым йыштак налын да куржын. Рвезе... тиде рвезе... кузе толын кертын? Настяже... молан тыге ыштенат? Кузе шижын отыл... нимат шижын отыл?.. Ынде мом ышташ? Почешышт куржаш, поктен шуаш нуным. Ӱдыр лач тидымак ыштынеже ыле, кугурак сумкажым налын, писын ошкыл колтынеже ыле. Но кушко каяшыже? Кудо корным ойыраш? Шолыштмо сумка дене рвезе кушкыла куржын? Ала тушкыла, кушко вес рвезыже ошкыльо? Настя, вашкен, ту векыла кайыш. Туштыжо лач пушенге-влак гына улыт. Изи чодыра гай кушкын шогалыныт. Нимогай еҥат ок кой. Рвезе-влакше тушто улыт мо? Тудым вучен шогат мо? Эх, ораде! Шылыныт нуно, конешне. Сумка дене. А туштыжо чыла: документше, паспортшо, оксаже. Настя изиш гына ыш камвоч, пушеҥгым кучен шуктыш. Кужун шӱлаш тӱҥале. Окса. Кызыт тудо эн кӱлешан. Малаш пураш, мӧҥгыжӧ каяш. Вет ыраш оксаге сумкаште лийын. Тиде кок рвезет эскерен шуктеныт, витне. Оксам шотлымыжым ужыныт. Лӱмынак воктекше шинчыныт, мороженыйым кочшо гай койыныт. Эх, вор тӱшка! Йыр пошен пытеныт, нунын деч посна илаш эрык уке. Кугу олаштыже пеш шукын пошеныт. Ял гыч толшо ӱдырлан молан тыгай ойгыжо вигак логалеш? Шинча вӱдыжгыш, шинчавӱд чарныде йога, чурийжым, тӱрвыжым нӧрта. Чон шортеш. Настя угыч эркын олымбал деке тольо, вургеман сумкажым шындыш, шкеже вӱдыжгышӧ шинчаж дене йырваш ончыштеш. Сумка шке верышкыже толын шинчеш манын, ӱшаныме шуэш. Ала рвезе-влакым ужеш? Ала йоҥылыш нумал каеныт да мӧҥгеш конден пуат? Эх, илышыште тыге лийын кертеш мо? Чыла пытыш. Шем шыҥалыкет йымак вереште, витне. Тышеч окса, документ деч посна лекташ йӧсӧ лиеш... Шыҥалык шеме. А кӧргыштыжӧ волгыдыла коеш. Ой, омыжо могае! Настя ала-кушто кӱшнӧ, мӱндырнӧ-мӱндырнӧ, волгыдышто коштеш. Ты волгыдет ырыкта, шке шокшыжым шава. Ӱдыр чонлан куштылго. Тудо куаным шижеш. Могай ласка омо! Мучашдыме, пытыдыме омо. — Ӱдыр!.. Ой, кӧ тыште эше уло? Настя шкет огыл улмаш. Вес еҥжат тыгаяк ласка омым ужеш докан. Шкетланже йокрокат, Настям ӱжеш. Шке куанжым воктен улшо еҥ дене пайылынеже... — Ӱдыр!.. Мом тыште шинчет? Кушто? Могай йӱк? Ӱдыр ок шинче, тудо чоҥештылеш. Ласка омышто улеш. Мӱндырнӧ-мӱндырнӧ, тышеч ок кой... — Ӱдыр, от кол мо? Малет мо? Кӧ тыге мутлана? Мом йодеш? Ӱдыр мала, конешне. Сай омым ужеш. — Кынелат ок керт, витне? Йӱын шынден докан, огеш шиж. Кӧ йӱын шынден? Кӧ кынел ок керт? Могай кид вачӱмбалне кия? Рӱза ала-молан... Сай омо? Настя шинчам почо. Сай омыжо ала-кушко йомо. Тыштыже мо? Молан тыгай пычкемыш? — Шижыч ынде? Маленат мо? Вигак каласе, йӱшӧ улат? Ӱдырын шинча ончылныжо кок ӱмылка коеш. Кӧмыт улыт? Кушеч толын лектыныт? — Паркыште йӱдым шкетын шинчаш от лӱд? Ала иктажым вучет? Настя шинчажым туржеш. Ынде ӱмылка-влак рашрак кояш тӱҥальыч. — Та-ак, шӱжар, кызыт пеш келге йӱд. Тыге шкетын шинчаш от лӱд мо? — Таче шуко йӱынат мо? — вес ӱмылкаже ӱдыр деке лишеме, чурийжым тӱткын онча, нерже дене ӱпшычмыла ыштылеш. — Йӱшыла ок кой, пушат уке. Шӧрлен, витне? — Тугеже мом тыште шкетын шинчет? Мо, рвезет толын огыл? Ынде ок тол тудо. Ме наҥгаен кертына. Пушкыдо верым малаш муына. Сержант, машинам кӱштӧ-ян. — Йӱшыла ок кой гын, шӧрлен шуктен огыл. Йӱштӧ мландыште киен, мо толкыжо. Кылма эше. — Мом шуйкалет, рациетым лук. Тыманмеш машина толеш, шокшо верыш наҥгая. Тушто ырыктат... йӱдвошт. — Чыталтыза-ян! Ида тӱкӧ мыйым. Мый йӱшӧ омыл. Кузе ала ӱдырын ушыжо пурен кайыш? Пычкемыш шыҥалыкыш волгыдо кече пурымылак, ӱдырын вуйушыжым волгалтарен колтыш. Тидыже омо огыл, тиде — чын илыш. Кызытсе илыш. Тый кӱшнӧ, волгыдышто, от чоҥештыл, а ӱлнӧ, пычкемыш лукышто, пушеҥгевлак воктене шогышо олымбалне шинчет. Чыла удаже, йӧсыжӧ тый денет лиялтеш. Да эше воктенет кок шем ӱмылка коеш. Могай удам Настя нунылан ыштен? — Вучалтыза, ида тӱкӧ мыйым! — ӱдырын шинчаж гыч шинчавӱд изиш гына йоген ок лек. — Ида наҥгае мыйым нигушкат. Мый йӱшӧ омыл. Нигунамат йӱын омыл. Мый мӧҥгӧ кайынем. — Пычкемыш гынат, моторын коят. Да эше могай самырык. Молан паркыште шкет шинчет? Ӱжарам вучет? Ӱжарам паркыште, пушеҥге коклаште, огыт вучо. — Уке, ӱжарам ом вучо. Так... каналташ шинчынам ыле. — Вучымо рвезет толын огыл, ондален, витне? Вес ӱдыр деке куржын. Могай рвезе? Настя нигузеат умылен ок керт... Вуйым перен шуымо гае. Тек тудо рвезым вучен. Вучен ноенат, нералтен колтен. — Да, чынак, толаш сӧрен ыле. Мый тудым шуко вучышым... — тетла нимат ойлымо ок шу. — Ит лӱд, ӱдыр. Йӧра, ме эше тыйым помыжалтарышна. Ончо, йырваш мыняр рвезе тӱшка коштеш. Кӧм кычалыт, шонет? Тыйын гаетым. Кидышкышт верештмекет, илыше от утло. Орышо гай улыт чылан. — Ит лӱдыктӧ тыге, — ик ӱмылкаже ӱдыр деке лишеме, воктенжак олымбаке шинче. — Чыланак тыгай орышо огытыл... Рвезет уке гын... ала... мемнан дене пырля... кушко кӱлеш, наҥгаена... Ик жапеш. Вара мӧҥгет ужатен колтена. Ит лӱд, мемнам иктат ок тӱкӧ. Ужат, вачӱмбалнына погон, кидыштына — кӱжгӧ тоя. Порядкым шке эскерена. Настя йӱкынжак шорташ ыш тӱҥал, но шинчавӱд садак чурий мучко йога. Ўдыр тудым кидше дене ӱштылаш тӧча. 
— Ида тӱкӧ мыйым, пожалуйста. Мылам пеш чот йӧсӧ, вуй чот коршта. — Молан шортат? Иктаж-мом удам ыштышна мо? — Уке. Мый пеш чот мӧҥгем кайынем... — Рвезе тыйым тыге ондален, а ме она ондале ыле... Да, пӧртетше мӱндырнӧ? — Уке, мӱндырнӧ огыл, тыштак, — ӱдыр вашкерак тышеч каен колтынеже. — Кузе шкет кает? Йырваш тыгай пычкемыш, лӱдыкшӧ. Ала ужатен колтена? — Ой, ок кӱл. Пӧртемже тыштак теве. Мый шке куржын кертам. Иктат ужын ок шукто. — Мом ыштена, сержант, колтена? — шинчыше айдеме весыж деч йодо. — Да кайыже. Чынак черле улеш ала-мо? Парк кумда, тыгай ӱдырвлак шагалын огыл коштыт... Ўдыр-ӱдыр, тетла мыланна ит верешт. Верештат гын... машинам ӱжыктена... вара шке палет... Настя мардежлак вер гыч кынел кайыш, шеҥгекыла ончалдеак, тул волгыдышкыла пеш писын куржо. — Ўдыр, шогал! — тунамак шеҥгелныже кӱжгӧ йӱк шоктыш. Настя тӱҥшӧ гай лие. Кузе чарналтыме ок шу, кузе тышечын вашкерак каен колтымо шуэш. Но ок керт. Еҥ-влак проста огытыл. Погонан улыт. Да кӱжгӧ тоя дене. — Тол мӧҥгеш! Ӱдыр чонлан руй чучын колтыш, лӱдын-лӱдынак, нунын деке мӧҥгеш мийыш. Мо ынде лиеш? Мом ыштат? — Тиде тыйын сумкат? Настя кызыт гына шиже, кидыштыже вургеман сумкаже уке, лӱдмыж дене тудым олымбалан шуэн коден. — Мыйын... — манылдале. — Молан тышан кодет? Мыланна тудо ок кӱл. Наҥгае! Ўдыр сумкажым руалтыш, уэш савырнен, каяш тарваныш. Аламожо шогаш ок шӱдӧ. Вуйжым савырале. — Тау, — мане да, вашкыде, эркын каяш тӱҥале. Шеҥгелне иктат ок покто, тидым ӱдыр шижеш. Ятыр ошкылмеке, волгыдыш лектат, оҥ тич шӱлышым налын, кужун шӱлалтыш. Мо лийме омыла веле чучо. Ӱдырлан уда омыш верештмыла чучеш. Эртыше жап вуйышто волгенче волгалтмыла койо. Кушто, молан кызыт тудо тиде пычкемыш олаште? Мо тыге вуйым иша? Тунемаш толын вет. Документым пуэн... да вара мӧҥгеш налын. Эх, общежитийыште илаш вер лиеш гын. Укес. Вет лач тидыже тыгай йӧсым кондыш. Вуй угыч шонкалаш пижеш. Пазар... машина... тудо ковышта дене темше ыле. Йомын, кудалын. Ӱдырым шуэн коден. Ола мучко коштын ноенат, паркысе олымбак каналташ шинчын... Изи сумка... Документан, оксан изи сумка... Кушто тудо? Кушко йомын? Шолышт каеныт. Окса деч посна кушко кает? Ойго дене вуй савырна, жапын-жапын уш йомеш. Вуйжым кумык сакенат, ӱдыр нералтен колтен. Але мален? Шуко, векат, мален. Тӱрлӧ омо койын. Волгыдо, сай омо... Мыняр эше мала ыле? Тиде йӱд пычкемышыште милиционервлак толын лектыныт. Кынелтеныт. Нуно огыл гын, мо лиеш ыле? Кузе тыге пычкемыш йӱд мартеак мален колтен? Теве-теве кас гына ыле вет. Чынжымак, ушым йомдарыше гай лийын. Настян могыржо шергылт кайыш. Йӱштым шиже. Кофтат ок ырыкте. Кушто улеш тудо, кушко кая? Милиционер-влак деч ойырлен кертын. Кушко наҥгаят ыле нуно?.. Ой, шоналтымат ок шу. Ӱдыр понар волгалтарыме корно дене каяш тӧча. Шеҥгекыла, пычкемышыш, огешат ончал. Ончалмыжат ок шу. Чоным лӱдыкшӧ авалтен. Урем кумда, кужу гынат, еҥ уке гаяк. Лач шуэн вашлиялтше, тӱшка дене чумыргышо самырык ӱдыр-рвезевлак, шке семынышт ӱчашен-воштылын, ӱдырым эртен каят. Машина-влак кудалыштыт. Эх, лекшаш ыле кызыт иктаж-могай машина, кудо тудым шочмо верышкыже наҥгая! Шочмо сурт мартеак, йӧратыме коваж деке... Ӱдыр корно тӱрыштӧ тротуар дене ошкылеш. Кушко кая? Кудо векыла тудлан савырнаш? Кушто мален лекташ верым муаш? Кӧ пурта, кӧлан кӱлат? Ой, ит шоно тыге. Кӱлат. Кузе эше кӱлат. Теве ала-могай йӱшӧ рвезе-влак лектытат, иктаж-кушко шӱдырен наҥгаят. «Тышеч илыше утлаш неле» , — милиционерын мутшо ушыш пурыш. Тидыже адакат чоныш лӱдыкшым гына кондыш. Тӱшка дене огыл гын, иктаж-кӧ шкет коштшак... Кызыт тыгайже шукын улыт вет. Настя нойымым шиже, понар меҥге деран шогале. Йӱдвошт тыге кошташ лиеш мо? Эр ӱжарам вашлияш кушко пызнен шинчаш гын? Варажым кече кӱза ыле. Уэш тӱня волгалтеш. А толшо у кечыже мом сӧра? Мом конда тудо? Сайым, удам?.. Корно гоч вончаш гын? Ала вес могырым ошкылаш сайрак лиеш? Умбалне ик кугу пӧрт волгалт шинча. Тушто садак еҥ-влак улыт. Йӱдвошт коштшо-влак деч умбакырак шогалаш лиеш. Шкетын урем мучко коштмо гай огыл. Лӱдыкшыжӧ кеч шагалемеш. Теве машина толеш, эртен кая, ӱдыр вес могырыш вонча. Толшо машинан тулжо ӱдырым волгалтарен шындыш, тетла умбакыла ыш кудал, тудын тура шогале. Тулжат йӧрыш. 

Настя ӧрӧ да лӱдын колтыш. Тудо вашкерак машина шеҥгеке каен колтынеже да вес могырышко вончынеже. Машинан ончыл омсаже почылто. — Ӱдыр, шогал! Настя тӱҥшӧ гай шогале. Ок чарналте ыле, да машина ӱмбалне чӱкталтше-йӧрталтше тул йӱла. Тыгай туланже «пожарный» , «скорый» машина-влак улыт. А тидыже — полиций машина. Тӱжвал тӱсшӧ дене вигак палаш лиеш. Молан машина гыч иктат ок лек? Йӱк шоктыш вет. Ӱдыр верже гыч тарваныш. — Шогал! Кушко кает? Настян чонжо лектын возеш, шонет. Йӱк уло, айдемыже ок кой. — Те кӧ улыда? Мо кӱлеш? — ӱдыр лӱдын йодо. — Тыйым кычалына, — эшеат йӱк шоктыш. — Мыйым? — Тыйым, ӱдыр, тыйым. Тол тышке, шич машинаш! — Молан? Мом мый удам ыштенам? — Сайым ыштет. Шукылан сайым ыштет. Чоныштым кандарет. Ынде иже машина гыч милиционер форман айдеме лекте, ӱдыр деке лишеме. — Ну, мынярым таче ыштен нальыч? Эшеат ок сите? Настя милиционер деч шеҥгекыла чакнен колтыш, но тудыжо ик кидше дене ӱдырым чот кучен шындыш. — Мо, шылнет? Мемнан деч шылын от керт. — Колтыза мыйым. Мом мый ыштенам? — ӱдыр милиционер деч утлынеже. — Тый мо, торешланет? Закон ваштареш шогалынат? Кызытак протоколым тыгайым серен пуэна, четлыкыш кужулан петырналтат. — Мом мыйже ыштенам, умылтарыза, — ӱдыр вот-вот шортын колта. Милиционер кидшым эше чот кормыжтен шындыш, корштара. — Мом шуко юватылат, машинаш шынде вашке. Отделенийыште умылтара, — пычкемыш машина гыч эше вес йӱк шоктыш. Милиционер Настям машина деке вӱден наҥгайыш, шеҥгел омсам почо, тушко пуртен шындыш. Шкежат воктенже шинче. Машина вигак ыш тарване. — Шуко оксам ыштен нальыч? — милиционер Настян сумкажым кучен ончале. — Сумкат изи огыл, шуко окса пура докан? — Могай окса? Мый нимат ом умыло, — Настя шортын колтыш. — Молан шортат? Куштылго окса шинчавӱд дене толеш мо? Южо пӧръеҥже сайын йӧратымылан оксам ок чамане. Ну, йӧра, мыняр оксат уло? 
— Ик ыремат мыйын уке, сумкамат шолыштыныт. — Тугеже пушкыдо верлаште окса деч посна пашам ыштен толашет мо? Оксам пуэн огытыл? Сумкатым коденыт? — Уке, мыйын нимогай оксамат уке. Нигуштат пашам ыштен коштын омыл. — Ынет ончыкто? Але пайлымет ок шу? — ончылно шинчыше вес милиционерлан мане. — Давай, тарване. Отделенийыште чыла ончыкта. Машина трукышто тарваныш, урем мучко писын кудале. Настя кок могырышкыла лӱдын ончыштеш. Кушко наҥгаят? Молан? Мо верч? Мом удам тудо ыштен? Милиционер-влакше кӧм кычалыт? «Тыйым» , — маныт. Молан вара Настям кычалыт? Могай преступленийым ыштен? — Кушко наҥгаеда? — ӱдыр шинчавӱд йӧре йодде ыш чыте. — Кушко? Ужат кушко. Але тушто ик ганат лийын отыл? Палетыс, шуко огыт кучо, штрафым тӱлетат, колтат. — Могай штрафым? — Э-э, вашке пален налат. Теве уже толын шуынна. Чынак, машина ала-могай уремыш пурен кайыш, изиш кудале да кок пачашан пӧрт тура шогале. — Ну вот, «толын шуынна» маньым вет. Айда пурена. Теве омсам почмо. Ме палыме лийын ышна шукто гын, весе-влак дене ынде палыме лият, — милиционер машина омсам почо. — Сумкатшым веле монден ит кодо. Тӱрлӧ кагаз тушто кӱлеш лиеш: оксаже, документше... Милиционер омсам кумдан почо, ончыч ӱдырым эрташ ӱжӧ. Нуно волгыдо пӧртыш пурышт. Шолашкыла кайыше коридор дене икмыняр ошкыльыч, ик омса тура шогальыч. Милиционер омсам почо, ӱдырым ончыко колтыш. Настя пурен шогале да трук чарналтыш, чонжо лектын возеш, шонет. Ӱстел коклаште милиционер шинча, кагазыш ала-мом серкала. Ончылныжо ӱдыр шога, тудыжо пешак туманла, ӱчаша. — Та-ак, эше ик йӱкым луктат, йӱдвоштлан петырен шындена, ачат-ават толмешке она колто. — Чын огыл, гражданин начальник. Мыйым кучен ода керт, штрафым тӱлемат, тыманмеш тышеч лектам. — Да, утыжден койышланаш тунем шуында. Штрафым тӱлыкташ огыл, иктаж лу кечылан тендам камерыш петырен шындаш кӱлеш. Шоналташда жап шуко лиеш. — Чын огыл, гражданин начальник. Мылам эше латкандаш ий уке, шынден ода керт. Мый чоҥештылше кайык улам! 
— Кертына. Шулдыретым пӱчкына. Теве сумкаштет, ик изи лукышто, ош порошокым муына гын. Умылет докан, могай порошок? Нигушкат чоҥештен от кай. Шукылан четлыкыш петыралт шинчат. — Мыйын сумкаштем нимогай наркотик уке! — кычкырал шындыш ӱдыр да трук шыпланыш. Чурийыштыже лӱдмаш пале шижалте. Умылыш, витне: наркотик уке гынат, тудо тушко верешт кертеш. Шке пыштен огыл гынат. Иктаж-кӧ весе, ала нунак. Тунам нимогай суд тыйым утарен ок керт. — Чынак уке, лейтенант йолташ. Мый нигунамат тыгай заразым нумалыштын омыл... да шкежат ом кучылт. — То-то, ушет пура, ато утыждене тӧрштылат. Чоҥештен кайынет ала-кушко. Давай, штрафым тӱлӧ да... мӧҥгӧ. Але эше иктаж-кушко чоҥештынет? — Уке, уке, лейтенант йолташ. Мӧҥгӧ гына, — ӱдыр оксам тӱлыш, квитанцийжымат ыш нал, пӧлем гыч писын куржын лекте. — Вот, заразе-влак, кунам нуно пытат? Йӱд мучко поген кошт, кызыт гына ярсышна, — лейтенант толшо милиционер ӱмбак ончале. — Эре иктак улыт вет. Эше тыште мынярын шинчат. Эр марте луктын шукташ кӱлеш. Пашада уке, поген коштыда теве, преступник-влакым кучен ода мошто, — шудалмыла, лейтенант шыргыжале, сержантлан кидым викталтыш. — Нуно преступник деч сайрак улыт мо? Ава-влак, кудышт икшывыштым шуэн коден, йӱд пашаш лектыт, закон межам огыт вончо мо? Шке капым ужалымаш деч посна могай эше вес уда преступленийже лийын кертеш? — сержантынат мутшо йоген лекте. — Тевыс, — Настя ӱмбак ончыктыш, — пелйӱдат эрта, корно воктек лектын шогалын. Вуча вет. Лейтенант кызыт гына ӱдырым ужмыла ончале. — Икымше гана ужам. Мемнан отделенийышке верештын огыл эше? — Да-а, коштыт нуно чыла вере. Ужын шуктет мо? — Йӧра, наҥгае кызытеш камерыш. Мӧҥгеш толшетла, иктажкӧм весым кондо, кычкырен, ноен пытеныт. Кузе-гынат нуным луктын колтымыла. — Ида петыре мыйым нигушкат! — Настя кугу йӱкын шортын колтыш. — Мый нимогай удам ыштен омыл! Колтыза мыйым, пожалуйста! Лейтенант сержант ӱмбак ончале, тудыжо вачыжым гына туртыктыш. — Так, наҥгает-уке, мом шогет? — Ида шынде мыйым, пожалуйста, мый нимогай осалым ыштен омыл! Йӱдым перныл коштшо омыл. Молан тыге шонеда?! — ӱдыр, шинчавӱдым ӱштыл, йӱкынак шортеш. Лейтенант ӱстел кокла гыч кынеле, Настя деке лишеме. — Тый мо, тышке шорташ толынат мо? Ме тыгай-влакым шуко ужынна! — Мый тунемаш толынам. Сумкамжым шолышт каеныт! Ой, Кугу Юмо, утаре! Лейтенант мӧҥгеш ӱстел коклаш шинче. — Юмо ок утаре, ме гына тыште утарен кертына. Тол тышке лишкырак. Настя, шортын-шортын, ӱстел деке эркын лишеме. — Сита шорташ! Та-ак, ондак документ-влакетым ончыкто. Кӧ улат, кушто илет, тыманмеш чыла пален налына. — Документем уке. Сумкам шолышт каеныт, — Настя шортмыжым чарнен ыле, угыч кӧргыштӧ чон тарваныш, шинчавӱдым лукто. — Паркыште... рвезе-влак... — Тидыже тугеже могай сумка? — Вот тиде сумкажым ончалаш кӱлеш. Мыйын шонымаште, тушто ала-моат лийын кертеш, — сержант сумкам пеш чот почын ончалнеже. — Так, шортмым чарнет, уке? — лейтенант шыдешкыш. — Лыплане, давай. Сумкатым тыш кондо! Настялан пеш йӧсӧ. Кузе от шорт? Ўдыр чон чыта мо? Туге гынат шортмым чарныш, сумкажым ӱстел деке нумал кондыш. — Ӱстембак шынде. Да поч! — лейтенант командым пуыш. Настя, йӱк лукде, сумкажым почо. — Мо уло, чыла лук! — лейтенант адакат шӱдыш. Ӱдырын вургемже шуко огыл. Кеҥеж вет. Так, мо кӱлешым гына чияшыже конден. Кофтыжо ӱмбалныжак. Эше тиде-тудо тыгыде поговлак. Чия да чиялтыме ӱзгар, бигуди да тулеч моло. Ўдыр вет. Чыла кӱлеш. Ынде нуно радам дене ӱстембалне кият. — Чыла луктыч? — лейтенант йодо. — Чыла, — Настя шӱлыкын каласыш. — Сумкаштетше ала вес кӱсен-влак улыт, ончалаш йӧра ыле, — сержантын чытышыже уке, ала-могай лукышто оксам шуко шылтыме шона докан. — На, ончал шке, — лейтенант сержантлан сумкам викталтыш. Тудыжо сумка кӧргым пачаш-пачаш пургед лекте, нимат ыш му. — Чынак, нимат уке. — Та-ак, а могай сумкаште документ-влакет лийыныт? — Изи сумкам ыле. Вачӱмбалне кечыше. 

— Кузе йомдаренат? — Паркыште... олымбалне... — Сумкатшым молан кышкылт коштат? Кузе тыге йомдараш лиеш? — Ом пале... ӧрдыжтырак ала-кузе лийын. Олымбалне кок рвезе шинчыш... — Вот вет могай ораде лийман, — лейтенант ӱстел кокла гыч кынеле, пӧлем мучко кошташ тӱҥале. Шуко ыш кошт, мӧҥгеш верышкыже шинче. — Ала тидыже чыла ондалчык гына? — сержант, ӱшаныдымыла, ӱдыр велыш ончале. Ты шомакеш Настян чоныш угыч йӧсӧ керылте. Шинчавӱд теветеве лектеш. — Ом ондале. Молан ода ӱшане? — Кузе ӱшанен кертына, документетше укес. Та-ак, сумкаштетше эше мо ыле? — Окса. — Окса? Тиде уда. Кузе ынде тышеч лектатше? Штрафым тӱлен от керт... Эх, Настя, кузе ынде тышеч лектат? Лач клеткышкак петырыме улатыс. Молан тыйын пиалет уке? Ик кечыште мом гына шыч уж? Ӱдыр йӱкымат ыш лук. Йолйыжыҥ пытен, шогаш пеш йӧсӧ. Шичме шуын, да пӱкенже ала-кушто. Огытат шынде. Лейтенант ӱстембалне кийыше кагазым шкеж деке шупшыльо, кидышкыже ручкам кучыш. — Так, йӧра. Кӧ улат? Фамилиет, лӱмет, ачалӱмет. Настя каласыш. Лейтенант, вуйым нӧлталдеак, умбакыла йодыштеш. — Адресет могай? — Марий кундем гыч, — да умбакыла адресшым каласыш. — Да-а, пеш мӱндырчын толынат, — лейтенантын йӱкшӧ ынде вашталте, изиш пушкыдеммыла чучо. — Палаш оҥай ыле, могай институтыш тунемаш толынат? — Медицина академийыш. — А молан от тунем? — Илаш вер уке, — Настян адакат шинчаже вӱдыжгыш. — Общежитий уке. Мӧҥгеш кайынем ыле. Лейтенант шиже ала-мо — ӱдыр ок ондале. — Шорташ ок кӱл, шӱжарем. А молан тугеже мӧҥгӧ каен отыл? — Кас лийын. Ковышта машина кудалын. — Могай ковышта машина? 
— Ковыштам ужалаш толшо машина, — Настян шӱмжӧ лыпланаш тӱҥале. Лейтенантын мутланымыже ончычсо гай огыл, вес семынрак йоҥга. Пушкыдынрак. Ӱдыр тидым шиже. — Мемнан вел гыч толын ыле... Кудалыныт... Вучен шуктен огытыл... — Тыге, ковышта машина титакан. Так-так, — лейтенант ручка дене ӱстембалым лочкаш тӱҥале. — Мом ыштена ынде? Ала-молан тылат ӱшаныме шуэш. Чынжымак, йӱд лывыла от кой... Ну йӧра, тыйым колтем лийже. А кушко кает? Кушто мален лектат? Настя йӱкымат ыш лук, шинчавӱдшым гына кидше дене ӱштылаш тӧча. — Ме наҥгаен кертына, — сержант тышак ала-молан ылыж кайыш. — Пушкыдо верым муына. Мален лектеш. — Тый давай ит шутитле, — лейтенант сержантым келесырын ончале. — От уж мо, ӱдыр могай состоянийыште? Мо, йӱдвошт кудалыштын, ӱдыр-влакым ода му? Погеда тӱрлӧ-влакым... А мыланем тиде ӱдырлан ала-молан ӱшаныме шуэш... Так, Настя, — лӱм дене ынде мане лейтенант. — Кызыт йӱдым кушко кает? Да ме тыйым просто колтен она керт. Эр марте тыште шинчен лектат. Мый вара тендан велыш йыҥгыртем, паспорт дене пашам ыштыше-влакым кынелтем. Содыки палаш кӱлеш: тыгай ӱдыр тыгай адрес дене ила мо? Пален налынат, чыла сай гын, эрдене кеч-кушко кай, она чаре. А кызыт нимат ыштен ом керт. Эр марте петырымаште лият. Кузе-гынат йӱдым чытен лектат. Сержант, наҥгае тиде ӱдырым. Палет кушко... Чыташ верештеш, Настя. Тыге лийын гын, — лейтенант кид дене сержантлан омса декыла ончыктыш. — Весым кондаш ит мондо. Ато мыняр шуко жапым уже йомдарышна. Сержант Настя ӱмбак ончале, «айда каена» маншыла, омса деке ошкыльо. Настя сумкажым налят, сержант почеш пӧлем гыч лекте. Шуко ышт ошкыл. Тӱрлӧ йӱк шокта. Нуно кӱртньӧ решотка дене ыштыме омса деке мийышт. А кӧргыштыжӧ икмыняр ӱдыр шинча. Ала-мом шке коклаштышт кутыркаат, ӱчашат, воштылыт. Пуйто петырымаштат огытыл. Коеш, нуно чынжымак «йӱд лыве-влак» улыт. Нимо дечат огыт вожыл. — Эй, сержант, кунам мемнам луктыда? Йӱд пыта уж, пашана эше шуко, пытарен она шукто, — толшо сержант ден Настям ужын, ончылно шогышо ӱдыр воштылмыла ойлыш. Весе-влакшат воштыл колтышт. — Каласыме, таче тендам лукташ огыл, — сержант тидлан кӱлешан мутым муо. — Кузе тыге? Могай правада уло? Ме штрафым тӱленат, эрыкыште лийына. Умбакыла каена, ха-ха-ха! 

— Шып лийза! — сержант кычкырал колтыш, решоткан омсам почо. Пурен кертат, — Настялан мане. Настя тӱҥшӧ гай кӱртньӧ решоткан омса воктене шогалынат, ончыко ик ошкылымат ыштен ок керт. Кушко конденыт тудым? Молан? Молан тюрьмашкыже петырат? Могай языкым тудо ыштен? Могай титакше уло? Ӱдырым молан «клеткыш» конден шуышт?.. А нуныжым молан петыреныт? Чыланат самырык улытыс. Нуныштын языкышт могай? Настя тидым нигузеат умылен ок керт. А молан нуно воштылыт? Куанышыла веле койытыс. Вет петырымаште улыт. Настяжым молан нунын дене пырля петырат? Сержант шуко вучен ыш шого, ӱдырым кид гыч кучышат, решоткан омса вес могырыш шӱкалын, пуртен колтыш. — Так, а теве тый мый денем пырля кает, — лишнак шогышо вес ӱдырлан сержант мане, воктекыже луктын шогалтышат, омсам угыч тӱкылен шындыш да ӱдырым вӱден наҥгайыш. Ик татлан кӱртньӧ омса кӧргыштӧ шып лие. Чылан Настям ончат. Тудыжо нимомат умылен ок керт, вуйжым сакенат, ӱлыкӧ онча. Ала шортеш, ала пеш чот ӧрын? Шортын мом ынде ыштет? Йырваш теве воштылыт гына. Да мыскылат. — Тый мо, меҥгыш савырненат мо? — ик ӱдыр койдарен мане. — Мом тӱҥшӧ гай шогет? — Молан тыйым она пале? Тый могай районышто ыштет? — Мо, йӱкет уке мо? Йылмыдыме улат? — Кушеч тыгайже толын лектынат? Мемнан семын тый от кошт ала-мо, тыгела ок чуч. Могай уда пашам ыштенат? — Кӧм тыге удан «йӧратенат» ? Тышке конден коден теве. — Эй, тый, молан тӱҥын шогалынат, иктаж-мом каласе-ян. Йылметше уло? Ала укеат?.. Йодыштыт, йодыштыт... Да тунамак воштылыт. Настялан каньысыр, йӧсӧ, теве-теве камвозеш. Мыскылымыже-можо... Кузе тыге лие? Нигузеат умылен ок керт. Вуй савырныш. Ушым йомдарыме гай лие. Йолйыжыҥ шулен кайыш, вот-вот камвозеш. Ик кидше дене решоткам кучен шуктыш. Ӱдыр-влакат тидым шижыч ала-мо, игылтмымат чарнышт. — Ушыжо пудыранен, шындаш кӱлеш, — ик ӱдыр чаманышыла Настям, кидше гыч кучен, яра нарыш наҥгаен шындыш. Настян шинчаштыже тӱтыра гай, нимат ок кой. Шинчаже шинчавӱд дене огыл темын, тудым пӱтынек ойго авалтен. Мыняр тыге шинчыш, шкеже огеш шарне. Кужунжак огыл, векат. Кӱртньӧ решоткан омса почылто, милиционер пурыш. Сержант огыл, лейтенант огыл, а проста милиционер. Тудо Настя деке мийыш, вачыж гыч пералтыш. Ӱдыр ыш шиж. 

— Ӱдыр, кынел! Настя шинчам почо. Яндарын ок уж гынат, ончылно айдеме улмым шиже. — Кынел, ӱдыр, каена тышеч. Настя эркын кынеле, сумка деч посна каяш тӱҥалын ыле, милиционер тидым ужат, сумкажым кидышкыже нале. Нуно коктын лектыч. Ӱдыр-влак почешышт ик йӱкымат ышт лук. Умыленыт докан айдемын йӧсланымыжым. «Йӱд лывыла» чоҥештылыт гынат, садыгак айдеме улыт. Кушко кая, кушко наҥгаят, Настя тӱтырала гына ужеш. Ала-могай омса деке миен шогальыч. Тудыжо решоткан огыл, ӱмбачше пу дене сӧрастарыме. Кӧргыштыжӧ чыла ару, волгыдо. Чылт вестӱрлӧ. Теве верым шарыме. Диван, векат. Милиционер Настям вер деке кондыш, тушан шындыш. — Лейтенант тыйым тыш кондаш шӱдыш. Тыйын нимогай титакет уке, манеш. Айдеме сай, умыла. Тышан воч, эр марте ласкан мале. Тылат иктат ок мешай. Ала мӱшкырет шужен? Теве печенье, колбаса изиш уло, кинде шултыш. Чайым подыл. Коч да мале. Омет ласка лийже! Милиционер кузе лектын кайыш, Настя ыш шиж, ӱстембалне кийыше кочкышым гына ужо. Мӱшкырым ала-можо пӱтырал колтыш. Ойго але весе тынарыш шуктыш? Шужымаш докан. Пеш чот шужен ыле, пытартыш гана кунам кочмыжым огешат шарне. Кидше ала-молан чытыра. Чашкым налын, умшаж деке кондыш, ик-кок гана подыльо. Шере чай. Вара печеньым нале, пураш тӱҥале. Можо тыге орландара? Мӱшкыр шужымо дене тыге, очыни. Колбаса катышат пытыш. Киндат. Мӱшкыр теммыла чучо. Теве омо темдаш тӱҥале. Тыгай кече да тыгай йӱд почеш чот ноялтын. Настя шижынат ыш шукто, кузе вуйжым пушкыдо кӱпчыкыш пыштыш да вургем денак мален колтыш. Шижде, ласкан. Эр марте... — Ӱдыр, кынел, ынде мӧҥгет каяш жап. Могай тыгай йӱк? Кушеч тудо лекте? Кушко мӧҥгыжӧ каяш? Мӧҥгыштыжак огыл мо? Пушкыдо кӱпчыкыштӧ малас. — Настя, эр шуын. Давай, кынел! Ӱдыр шинчам туржеш. Кӧ тыгай? Лӱм дене ойла. Шинчам почо, ончылныжо лейтенант шога. — Ну, кузе малышыч? — ӱдыр векыла савырныдеак, ӱстембачын тарелка ден чашкым нале, шкафыш шындыш. — Мыйын ынде дежурствем пытен, мӧҥгем каем. Тылат тетла тышак кодаш ок лий. Весе мыйым вашталта. Тудо тыйым ок пале. Настя кынел шинче. Сайын малымашеш ушат яндар, кумылат 
уло. Теҥгече мо лиймыже уда омыла эртен каен. Малымыж годым омым ужын, ала уке, ӱдыр ок шарне. Шарнаш тӧчашыжат ок кӱл. Кызыт тудо волгыдо кечым ужеш, йӱд пычкемышым огыл. Вургемым вашталташ мойн ок кӱл. Чыла ӱмбалныжак. Кынелят, верым погаш тӱҥале. — Ок кӱл, — лейтенант тудым шыргыжалын ончале. — Садак вашталтымыла. Настя ок пале, умбакыжым мом ойлаш. Кӱлеш мо? — Шочмо верышкет йыҥгыртышым, паспорт шотышто мойн умылкалышым. Чынак, ондален отыл, туштак илет. Тунемаш толмет нергенат пален нальым. Ну мо, сай паша. Мо лиялтын, лиялтын... Ынде мом ышташ тӱҥалат? — Мӧҥгӧ каем, — Настянат мутланаш кумылжо лекте. — Кузе каетше? Оксатше вет... — Пазарыш каен ончем. Ала мемнан могыр гыч иктаж-могай машина ковыштам ужалаш толын. Нунын дене пырля кудалам. — Жал, конешне, мыйын кызыт пеленем оксам уке. Автобусыш шынден колтем ыле. — Тыланда пеш кугу тау. Мален лектым. — Йӧра, уда ӱдыр отыл. Моло гай перныл коштшо. Мый тидым теҥгечак умылышым. Тыйын нимогай титакетат уке. А вот титаканже сумкатым шолыштшо-влак улыт, вигакшым кучаш лиеш ыле ала. Тыйже милицийышке вуйым шийын отыл. Чурийыштым шарнет вет. Тунамак каласет гын, фотопортретым ыштен, муаш лиеш ыле. — Ом пале... Ойго дене... Нунын чурийштымат шарнен кодын омыл. Ӧрдыж гыч гына ужынам. — Да-а... Ну йӧра, айда каена, тышке весе-влак толын шуыт. Нуно коридорыш лектыч. Кӱртньӧ решоткан омсам эртыме годым Настя тушко ончале. Иктат уке. Тугеже чылаштымат мӧҥгышкышт колтеныт. — Ну йӧра, Настя, ынде лӱмет денак ойлем. Титакан корныш тетла ит верешт, кузе-гынат мӧҥгет миен шу. Паспортетым весым ышташ кӱлеш. Мый эше тиде пӧлемыш паша дене пурем. Чеверын код!.. Настят «чеверын» маннеже ыле, но лейтенант, омсам почын, кӧргыш пурен кайыш. Сумкажым кидешыже кучен, ӱдыр уремыш лекте. Юалге юж вигак нерым темыш. Настя кужун шӱлалтыш да урем мучко ошкыльо. Кудо велыш кайыман, ок пале вет. Пазарже куштырак вара? Теҥгече тышке машина дене конденыт, мом ужын шуктет? Ӱдыр ваштареш толшо пӧръеҥ деч пазарыш кайыме корным йодо. Пӧръеҥже тудым ӧрынрак ончале. Могай пазар, пазарже вет тыште шуко. Олаже кугу. Настя умылтараш тӧчыш, пӧръеҥ гына ыш умыло. Ӱдырын адак кумылжо волыш. Кузе ынде пазарышкыже кайыман? Весе деч йодаш лиеш. Теве ӱдырамаш толеш. Настя тудым шогалтыш, пазар нерген йодо. Пазар воктене могай пӧрт-влак улыт, ӱдыр шарнымыжым куктыл-куктыл умылтарыш. — Так, тидыже рӱдӧ верыште улшо пазарыс. Мый чӱчкыдынак тушко коштам, чыла пӧртым сайын палем. Вот каяшетше пеш мӱндыр. Теве тушто визымше номеран троллейбус, тыгаяк автобус шогалыт, — ӱдырамаш пеш умылтара. — Нуно тушкак каят. — А йолын каяш кузерак лучыжо? — Йолын? — ӧрмалгыше ӱдырамаш Настям ончале. — Тый самырык улат, йолынат, конешне, каен кертат. Вот саде уремыш лектатат, тыге, тыге кает, — ӱдырамаш кид дене ончыктыш. — Тау, — манылдале Настя да ончыктымо корно дене эркын ошкылаш тӱҥале. Конешне, эше эр, но чот эржак огыл, кече кӱшкат кӱзен шуын. Но ковышта ужалыше машина шочмо кундемже гыч эше садыгак толын шуын огыл. Корныжо кужу вет. Кечывал лишан толын шуыт гын, йӧра. Настя тумарте, вашкыде, йолынак пазарыш миен шуэш. Машинам мумекыже, ынде тушеч ик ошкылланат ок кораҥ. Кайымешкыштак лиеш. Ковыштамат ужалаш полшен кертеш. Кече таче шокшо. Настя пӱжалтме гай лие, кофтыжым кудаше, сумкышкыже пыштыш. Ошкылашат куштылгырак лие. Ок вашке. Пазар деке шумешке, содыки эше ик гана огыл йодышташ вереште. Тевыс палыме вер. Кова-влак теҥгечысылак шке верыштышт шогат. Пуйто йӱдвошт тыште лийыныт. Теҥгече кутырымо кова-влакынат чурийышт койыч. Только вот машинаже гына ок кой. Ковышта ужалыше ик машинат уке. Ала толын шуктен огытыл? Ӱдыр вуча, нигуш вашкаш. Каяш вес вер уке. Толыт гын, йӧра ыле. Огыт тол гын?.. Кече пелташ тӱҥале. Кечывалат шуо. Настя пазар мучко тышке-тушко коштеш, машина шогымо вер гыч пешыжак мӱндыркӧ ок кай. Ала толытат, эше трук мӧҥгеш кудалыт. Пазар кугу, калык шуко. Эше сатужо мыняр! Шинча чыла ужын ок шукто. Молан чыла ужашыже? Садыгак нимат от нал. Налнет да... Мо дене только? Мо тыгай? Ала-мо нерым чыгылтарен колтыш. Тутло пуш пеш шарла. Ӱдырым йолжо шкеак тудо велыш наҥгая. Эх, шуженат вет. Адакат кочде коштат. Кузе чытетше? А тушто — кугу кафе. Тушечын тамле пуш лектеш. Ала-мом шолтат, ала-мом жаритлат. Тутло шыл пуш туге шарла! Шашлыкым ыштат, витне. 

Настялан кызыт шашлыкшат ок кӱл, шокшо шӱрым подылаш ыле. Ик тарелкам кочкын колташ. Чыла кӧргӧ коржмаш шӧрла. Шужымыжо молан кызыт тыге шижтарыш гын? Мом кочкын колташ? Иктаж-мом пурлмо шуэш да... Эх, мо дене налаш, ала? Уке, лучо тышеч кораҥаш кӱлеш. Молан чоным тарватен шогаш? Настя кафе дечын кораҥын ыле, омса яндаште кагаз лаштыкым ужо. Мом тышан сакалтеныт? А-а, официант кӱлеш, маныт. Тек кычалыт, ӱдырын тидын верч вуйжо корштышаш огыл. Мом тыште юватылам? Ковышта машина-влакат толыныт докан? Ӱдыр писын машина шогымо верышкыла кайыш. Уке, тушто тугак яра, йоҥгыдо вер. Ик кугу машинат ок кой. Ынде чынак огыт тол мо? Ой, Юмыжат, кушко пурен каяш? Кузе мӧҥгӧ кайыман? Ик палымат уке вет, иктын дечат полышым йодаш. Кеч иктаж-кӧ ик шултыш киндым пуыжо ыле. Мӱшкыр шужымым от ондале. Тиде пазарыште ынде ӱмырым эртараш мо? Шыже марте вучаш? Кунам машина-влак шыже ковыштам кондаш тӱҥалыт? Кечывалат ынде эртен кайыш. Кече пушеҥге укш-влак мучко эркын вола. Настя пазар гыч нигушкат ок кай, верыштыжак шога. Шинчылдалмат шуэш, да нимогай олымбалат уке. Парк огыл вет. Лиеш, конешне, иктаж-кушто шинчаш верым муаш. Каен колта гынже, ала машина трукышто толын шогалеш. Ала-молан тидлан пешак ӱшаныме шуэш. Кече кас векыла лупшалте. Ынде нимогай ӱшан уке. Касшат тыманмеш эртен кая, йӱд толеш. Кушто адакат мален лекташ? Эх, тый, Юл! Тарватен кондышыч нӧргӧ ӱдырым. Языкдыме ӱдырлан могай ойгым пуэнат? Молан ош олам шем шыҥалык йымак петыренат? Молан тудым ӱмбачше налын от шу? Юл. Чыла тый кертат. Шыматет, толкын-влак дене лупшет тура курык серым. Вӱдет мучко пароход-влак, тӱрлӧ баржа-буксир коштыт. Пуш-влак шке семынышт ийыт, колызо-влак колым кучат... Пуш-влак. Шого-ян, пуш-влак. Вет нуно Юл тӱрыштӧ улыт. А Юл вӱдшӧ лач ӱлыкыла, Настян шочмо велышкыла, йога. Эх, иктаж-могай пушыш шинчаш, йогын почеш каяш гын? Садыгак иктажмыняр кечыште шочмо верышке миен шуат. Вет шочмо ялетше, пӧртетше Юл тӱрыштак улыт. Тура курыкым гына кӱзаш да теве... шочмо пӧртышкет пурет, окна почмо. Тушто кован вуйжо коеш. Тыйым вуча, Настя, тыйым. Кунам гын тушкыжо миен шуат? Кунам коватшым ынде ужат? Илен шукта мо толмешкет? Кунам тудым эмлаш тӱҥалат? Эх, ковай, кунам ынде Настя уныкат тыйым ужеш? «Ой, ужам! Ужам садак. Кызытак Юл тӱрыш волем, иктаж-могай пушым муамат, пушкольмо дене удырен мием, ковай. Вучен шукто 
гына», — Настян чонжо ылыж кайыме гай лие. Чынак мо тидыже? Кӧ гын тудым тыге йыгыжтара? Юл, пуш... Коваже мо? Юл мучко пуш дене тол, манеш. Ӱдыр тыште ик минутымат шоген ок керт. Юл шкеж дек шупшеш, ӱжеш. Настя верже гыч тарваныш. Но кушко кайыман? Тудо вет тысе Юлым ужын огыл. Юл ӱмбал ӱжарам вашлийын огыл. Ала ӱжаражат тыште весе? Мӧҥгысӧ гай огыл. Ӱдыр чоным куандарыше огыл. Но садак шкеж дек шупшеш. Настя лишне шогышо пӧръеҥ деч кузе Юл серыш каяш лиймым йодо. — Олан Юл серже кужу, кужу. Кушко тыйже кайынет? — Кушко пароход-влак шогалыт. Кушто шуко пуш. — Пушыжо Юл сер мучко чыла вереак кия. Пароход-влак шогалме верышке тиде урем дене ӱлыкыла волыман. Юл серышке шуат, тушто мӱндырнӧ огыл пристань коеш. Ӱдыр «тау» шомакымат каласен ыш шукто, писе йолжо дене ончыктымо урем дене ӱлыкыла ошкыл колтыш. Вийже ала-кушеч лекте эше, шужымымат ок шиж ала-мо? Лыҥак ошкылаш ситыш. Да теве кумда кугу Юлет. Шкеж денысе гай кумдыканла ок кой. Вӱдшӧ тыште кугунак кӱзен шуын огыл. Юл ӱмбалныже мо тыге шемын палдырна? Катер-влак, шуко пуш. Колым пеш кучат, витне. Настя тошкалтыш дене эркын ӱлыкӧ, Юл серышке, вола. Серыште еҥже мыняр шуко! Кеҥеж кас. Чылан канат. Эше йӱштылыт. Тыштак пляж уло. Чылан куаныше улыт, Настя гай ойган иктат уке. Нуно ӱдырын чон коржмыжым палат мо? Настя сер мучко ошкылеш. Теве пушет мыняр шуко. Кеч-кудыжым ойыро да вӱдыш колто. Ах, шонаш гына тыге куштылго. Чыла пушак шинчыреш йолыштымо улыт. Тӱкылен шындыме. Шӱлыкан Настя пристань деч сер дене умбкыла кая. Шуко палубан кугу ош пароход иктат ок кой. Кеч тыгайже дене шочмо верыш каяш ыле. Оксаж деч посна шындат мо? Шындат гынат, шочмо кундемыштемже тыгай кугу пристань уке вет, ялжым эртенак, ала-кушко ӱлыкӧ, вес кугу олашке, наҥгаят докан. Тушечынже вара эше кузе пӧртылат? А вот пуш дене... Йӧра ыле. Только ик пушат кайышыже уке. Ӱдыр кужун ошкыльо. Ноенат шуо. Ик пуш ӱмбаке шинче, Юл могырыш пеш онча. Теве кас ӱжара. Кечат шинчеш. Ой, садыгак тый тыште вучымо отыл. Юл ӱмбалсе мӧр тӱсан йошкар корнет чылтак вестӱрлӧ. Шочмо верысе гай огыл. Тыште тыйын корныштет — шуко шем пале. Пуйто тидыж нерген пуш-влак тыге ойлат. Пуш-влак, пуш-влак... Наҥгайыза те ӱдырым шочмо верышкыже! Наҥгайыза шочмо суртышкыжо. Ах, наҥгайыза... Кузе наҥгаен кертыдаже? Тыгай кужу корным каяш ӱдырын вийже сита мо? Кочде, вешлам удыраш ӱдырын вийже сита мо? Мыняр кече наҥгаен кертат тый ӱдырым? Ик кечымат от керт, витне. Эх, тый, Юл... Пычкемышалтме гай лие. Юалгыш. Настя сумка гыч кофтым луктын чийыш. Йыр ончыштеш. Юл, тыгай лишыл улат, но нимат ыштен от керт. Пуш, тыйын ӱмбалнет ӱдыр шинча, наҥгаен от керт тудым нигушкат. Но тый, пуш, ӱдырым малтен колтен кертат. Ӱмбалнет огыл, йымалнет. Настялан тетла нигуш каяш. Вий уке. Мӱшкыр пеш шужен. Вет таче умшаштыже кинде падырашат лийын огыл. Эр марте кузе мален лекташ гын? Теве мӱндырнӧ огыл, сер тӱрыштӧ, ужар шудо кушкын шогалын. Ӱдыр кынеле, шудо деке мийыш, тудым кӱраш тӱҥале. Ик орам кӱрӧ, пуш деке мӧҥгеш мийыш. Тудым ик могыр гыч нӧлтале, йымакыже шудым шуыш. Изиш шалатыле. Варажым шкежат пуш йымак пурен кайыш. Сумкажым вуй йымакыже пыштыш. Кылмаш огыл манын, пызнен возо. Иктат пуш йымак пурымыжым ужын огыл дыр? Ик еҥат ыш кой да... Садак ала-могай еҥ-влак коштыт. Лӱдыкшӧ. Ой, Юмыжат, арале гына. Переге сулыкдымо ӱдырым... Ала-кушто мӱндырнӧ шинчырым рӱзымӧ йӱк шокта. Мутланыме, кычкырлыме йӱк-влак эше. Настя помыжалтме гай лие. Кушто улеш? Пычкемыш тыгай. Уке, пычкемыш огыл. Пуш йымалне тыге коеш. Кушто улмыжым ӱдыр тиде гана вигак умылыш. Вуйжым эркын пуш лончышко кондыш. Мӱндырнӧ огыл, теве лишнак улытыс. Пеленже пуш воктенак шогат. Кок пӧръеҥ. Иктыже меҥге гыч шинчырым рончаш тӧча, весыже пушкольмо-влакым кучен шынден. Колызо-влак улыт, кол кучаш каяш лектыныт. Тыге эр? Ала эржат огыл? Ӱдырлан гына тыге чучеш. Пӧръеҥ-влак пушым вӱдыш шӱкен наҥгайышт. Тушко шинчыч да, пушкольмо дене удырен, Юл покшекыла кайышт. Адакат шып лие. Ала тиде пушын озажат толын лектеш? Колым кучаш кая ала? Настя пуш нерым нӧлтале, вуйжым луктын, йыр ончале. Нигӧат кой. Эше ужын шуктен огытыл, вашкерак лектын каяш кӱлеш. Ӱдыр, сумкажым кидышкыже сакалтен, Юл сер дене ошкылеш. Палыме пристань декат толын шуо. Ындыже кушко каяш? Юл шочмо верышкыже ынеж наҥгай. Адакат кӱшкыла кӱзаш верештеш. Пазар деке каяш. Кызыт ковыштам ужалыше машина-влакше толыт мо, ала? Ӱшанашат ок лий да... Настя шке самырык ӱмырыштыжӧ тыгай неле-йӧсым нигунамат ужын огыл. Ача деч посна кушкын, аваже южгунам вурсен гын, коваже чаманен, пыдал налын. Тудын деч эреак могай-гынат полышым шижын. Тидыже мӧҥгыштӧ тыге лийын. А кызыт... Ох, кушко тый верештынат, Настя? Тыгай йӧсыжым, орлыкшым кӧлан эше чыташ верештын гын? Кугу олаште улат вет. Йырваш теве мыняр айдеме. Кай, иктаж-кӧ деч полышым йод. Айдеме огытыл мо? Нимогай полышым пуэн огыт керт мо? Уке, Настя тыге ок керт. Кӧ деч, мом йодашыже? Кузе нуно полшен кертыт? Умылат мо нуно ӱдырым? Милиционер-влакат теве полшен огыт керт. Мыскылат гына. Йӱдым монь пычкемыш уремыште шкетын нуным вашлият гын? Вуетым чынжымак йомдараш лиеш. Йӧра, чыланжак тыгай огытыл. Лейтенант теве — умылышо айдеме. Малтен лукто. Мо дене тетла тудо полшен кертын? Автобусыш шынден колтен кертеш ыле мо? Окса деч посна кӧ шында?.. Уке, кузе-гынат тиде шем шыҥалык йымач лекташ кӱлеш. Кузе вот только? Кӧ гын тиде шыҥалыкшым почын шуа, волгыдо корныш луктеш?... Настя тошкалтыш дене эркын курыкыш кӱзыш. Вес корно уке. Палыме урем мучко ынде кӱшкыла ошкыльо. Пазар деке. Молан ӱдыр тушко кая, ала? А вес вере каяш мо уло? Вес корно дене иктажкушко палыме деке. Уке шол. Пазар капка воктене шога. Кӧм кызыт вучен шукташ лиеш? Ковышта дене толшо машина-влак уке улыт, тетла нуно ынде тышке огыт тол. Ӱдыр пазар кӧргыштӧ коштын савырныш. Палыме тутло пушет эшеат шке декше алгаштарен намийыш. Кафежат изижак огыл. Пурышо-лекшыже шукын улыт. Настя шона, мом ышташ. Ала, чынак, официанткылан пашаш пураш? Корнылан оксам поген ситарымеке, мӧҥгыжӧ кудалеш ыле. Конешне, олаште кафе шуко вере уло. Иктаж-куштыжо пашазе-влак кӱлыт дыр? Но тыште пазар, машина-влак шке шочмо велже гыч толын кертыт. Ончалаш нуным эреак лиеш. Куржын толаш мӱндыр огыл вет... Эх, мӱшкыржӧ молан гын тыге йодеш? Шужен, конешне. Кочде мыняр илаш лиеш? Настя омса деке мийыш. Кушто кагазше? Теҥгече тыште официант кӱлеш манын возымо кагаз кеча ыле. Ала камвозын? Умбакырак чоҥештен каен? Ала шкак налын шуэныт? Туге гынат йодын ончаш уто огыл. Настя омсам почо, кӧргыш пурыш. Кафежым почыныт гына, сандене чыла ӱстел яра, ик еҥат ок шинче. Шинчажлан самырык рвезе тӱкныш. Тыште тырша, векат? Ӱдыр тудын деке вожылде ошкыл мийыш. — Каласыза, пожалуйста, тыланда пашазе кӱлеш? Теҥгече омсаште кагаз кеча ыле. Рвезе ӱдыр ӱмбак ӧрынрак ончале. Вара шинчаж дене вуй гыч йол марте висен нале. — Вучо тыште, — манят, вес омсаш пурен кайыш. Шукат ыш лий, рвезе пелен изирак капан, илалшырак тӧпката пӧръеҥ лекте. Ни рушла, ни марийла ок кой. Кечывалвел кундем гыч толшыла коеш. Шем пондашан, ӧрышыжат тыгаяк шеме, кужу. — Господин Нияз, — самырык рвезе, ончыкрак ошкыл лектын, пӧръеҥ ӱмбак ончыктыш. — Тиде кафе оза. «Господин» шомакеш Настя ала-молан ӧрмалгыш. Тыгай господин-влакше тыштат улыт мо? Тидыже ала-могай «буржуй» але «буржуин» манме гай веле шокта. Нуныжо вет вес элыште гына улыт. — Могай йодыш дене, моторем? — господинет вигак йодын шындыш, ӱдырын шинчашкыже тӱслен ончале. — Мый... паша нерген... — ӱдырын йӱкшат пышкемалте. — Теҥгече... омсаштыда пашаеҥ кӱлеш манме кагаз кеча ыле... Официант кӱлеш... — Ужыч вет, омсаште нимогай кагаз уке, — умбакыже, ӱдырын мутшым колыштдеак, эше пеҥгыдынрак пелештыш тиде господинет. — Налынна ме пашаш иктым. Изиш вараш кодынат!.. Настя, вуйым сакен, ӱмбакыжат ончалаш лӱдеш. Господинет порыла ок кой ала-мо. — Йӧра... ида ӧпкеле... мый шонышым, — ӱдырын умбакыла кутырымыжо ыш шу, мӧҥгеш савырныш, омса дек ошкыльо. — Чыталте-ян, ӱдыр. Вучалте. Настя шогале. Омсакылым эше кучен шуктен огыл ыле. — Айда мый денем. Кабинетыштем кутыралтена, — манят, савырналын, эркын ошкылаш тӱҥале. Настян шӱмжӧ вургыжын кыра, кайымыже ок шу. Ала-можо чыштыра, ала-можо ӱдырым тиде пӧръеҥ почеш шӱкымӧ гаяк каяш ӱжеш. Шонаш жап уке, ӱдыр кафе оза почеш ошкыльо. Нуно ала-могай омсаш пурышт, коридор дене изиш ошкыльыч да сылнештарыме, тӱрлеман вес омса деке толын шогальыч. Топката мариет кӱсенже гыч сравоч орам лукто. Тудыжо пешак кугус. Туштыжо мыняр сравоч гын? Кӱсенышкыжат пурымыла ок чуч. Господинет сравоч-влакым йӧрата, векат. Ала тынар шуко пӧлемже уло? Да чыла тӱкылымӧ улыт? Настя ӧрмӧ гай ончале, кузе пӧръеҥет тиде шуко сравоч коклаште вигак кӱлешанжым муо да омсам почо. Ончыч «пурыза» маншыла, пӧръеҥ кидшым ончыкыла виктарыш. Настя омсашке пурыш. Пӧлем кӧргӧ тудын шинчажым йымыктарен колтыш, йомакыш верештмыла чучо. Настя шуко кином ончен. Индийский кино-влакымат. Тушто чылажат пеш сылнын коеш. Эн чотшо лӱмын сӧрастарыме пӧлем-влак. Тыштат лач тыгаяк. Мо гына уке? Но индийский киносо деч ойыртем уло. Пӧлемжым... але кабинетшым вес семынрак сылнештарыме. Кечывалвел кундемысе гай. Пырдыжлаште — йырваш ковёр. А кердыже да моло арверже мыняр?! Шукыжым сарӱзгар. Кердыже пеш пӱсӧ, коеш. Настян чонжылан каньысырын чучын колтыш. Эше тиде господинет шыдешкен колта гын, иктаж-кудо кердыжым але вес пӱсӧ оружийжым налешат... Ой, Юмо арале! Молан тышке пурыш гын? Настя кӱварыште кийыше ковёр мучко икмыняр ошкылым ыштыш. Ковёржо тыгаяк чевер, пырдыжыште кечыше деч нимо денат ок ойыртемалт. Тошкалашат аптыранет. — Пуро, пуро, ончык эрте, — пӧръеҥет, ӱдырым эртен, кугу ӱстел деке лишеме, оза семын ӱстел коклаш вигак ыш шич, воктенже шогале. — Теве диван, шич! Диванже мо пеш кугу? Эше кумда могай. Тудым тӱрлӧ чевер тӱрлеман шартыш дене леведме. Туге гынат, шичде ок лий. Пашам кычал толынат вет. Настя диван деке лишеме, тӱреш шинче, сумкажым кӱварыш, чевер ковёр ӱмбаке, шындыш. Ой, сумка пундашыже ару мо, ала? Ончалынат огыл вет. Юл серыште шуко вере шинчылт коштын. Йӧра айда, ок уж докан. — Вот тидыже мыйын хоромем... тыште мый пашам ыштем, — оза тугак ӱстел коклашке ок шич, верыштыжак шога. Но йӱкшӧ аламолан воштылмыла чучо. Чылт вес семын кутыра. Пушкыдыракын. Тевыс эше шыриялынат, ош пӱй-влакше лектын шинчыныт. Настя йӱкымат ок лук. Мом ойлашыже? Тудын шыргыжмыжат ок шу. Куанаш нимолан. Тыгай хоромышто тудо лийын огыл, тыгай кумда диваныштат шинчен огыл. — Ну мо, моторем... Лӱмет кузе? — Настя, — ӱдыр вуйжым нӧлтале. — Наста, Наста, Настья... — «Настя» лӱмым ойлаш неле, витне, пӧръеҥлан ала-молан оҥай лие, чуч воштыл ыш колто. — Настья. Сай лӱм. Ой, могай сылне лӱм... Настья... Эх, жал, шӱжарем. Изиш шуктен отыл. Теҥгече кастене ме официантлан ик ӱдырым налынна. Официантке-влак кызытеш ситат. А вот... кӱмыж-совлам мушкаш мыланна кызыт айдеме ок сите... Тый ит лӱд, Настья, тиде паша жаплан гына, — кафе озат вигак вашталтыныс, кузе лыжган мутлана. — Тыйын гай самырык, вичкыж, йытыра капан чевер ӱдыр, конешне, тыгай пашам ыштышаш огыл. Пашам вара вашталтена. Ончыч теве кӱмыжсовлам изиш мушкат, вара официант лият. А вара... — пӧръеҥет ӱстел деч кораҥын, ӱдыр деке лишеме, воктенже диваныш шинче. — А вара ала ватемат лият... Тыгай чевер ӱдыр, кузе ватем от лий, — пӧръеҥ чурийыште шаланен вочшо олма гай кугу йыралтыш палдырныш. Ӱдырын пулвуйжо воктене улшо кидше тарванылаш тӱҥале, чуч гына ӱдырын вачешыже ок верлане. Настян капше тарванылше пӧръеҥын кидше гаяк чытыраш тӱҥале, чон лектын возеш, шонет. Могай эше вате? Кӧлан? Тудлан? Вате лияш эше тудо нигунамат шонен огыл. Самырык вет. Кӧ тудым налнеже? Тиде изи капан илалше марий? Настя чуч кынел ыш кай, тышеч куржын лекмыже шуын колтыш. Лектынат кая ыле, да пӧръеҥын ик кидше ӱдырын пулвуйышкыжо возо. — Ха-ха-ха, — оза семын пӧръеҥ воштыл колтыш. — Тый мо, Настья, ӱшаненат мо? Куанымет дене теве йӱкымат от лук, — кидкопаж дене ӱдырын пулвуйжым ик-кок гана пералтыш, вара кораҥдыш, кынел шогале, ӱстел деке мийыш. — Утыждене ӧрын колтышыч ала-мо?.. Уке, Настья, ит лӱд. Тый тыгайла от кой. Койышланыше ола ӱдыр отыл. Ял гыч толшо улат, векат? — ала-мом тергышыла пӧръеҥ ӱдыр ӱмбаке чот ончал шындыш. — Да, — манылдале Настя. — Мыят ялыште шочын-кушкынам. Ялыште огыл, тендан дене тыге маныт, а ме аул манына. Кугу курык коклаште. Кечывалвелне мыйын аулем шинча. Ынде вес кугыжаныш лийын колтен. А мыйым эше шуко ий ончычак пӱрымаш тышке конден. Тевыс ужат, кушто улам, — пӧръеҥ шкеж нерген эше ала-мом ойлынеже ыле, векат, йыҥгыр йӱк кӱрльӧ. Трубкам нале да шке йылмыж дене мутланаш тӱҥале. Шуко ыш ойло, трубкам пыштыш да Настя ӱмбак уэш ончале. — Ну мо, Настья, пашаш пурет? Ончыч кӱмыж-совлам мушкат, вара, ойлышым вет, ала вес пашамат муына. Аруракым. Настялан кушко пурен каяш? Тетла вес йӧнжӧ уке. Шужышо мӱшкыр кузе эше чыштыра. Кеч-могай пашамат тудо ышташ ямде. Мӱшкыр гына темше лийже. А тидыже кафе улешыс. Кочкын ок керт мо? Да оксаже лиеш. Мӧҥгӧ каяшыжат поген шукта. Ӱдыр нимогай паша дечат ок лӱд. Мо, мӧҥгыштыжӧ кӱмыж-совлам шагал мушкын мо? Тыштат мушкеш. Садыгак сеҥа. — Пурем, — Настя мане, пӧръеҥ ӱмбак ончале. — Йӧра, документетым пу. Паспортым да эше моэт уло. 

